# 《白云阁本难经笔记》 刘福波编注 202002282018

## 重印说明

**白云阁原本《难经》木刻版，系已故我国名老中医黄竹斋先生于1939年筹资刻印。该本文辞简洁晓畅，义理昭然，多处迥异于通行诸书。惜当时印数不多，原本现已罕见。**

**为了发掘祖国医学遗产，促进学术思想交流，今据米伯让所长珍藏的原木刻本铅印再版，以供学习、研究参考。这次重印，对原文进行了分段和标点，以便于阅读。为适应排版印刷条件，遂改为简体横排本。**

**陕西省中医研究所**

**文献医史研究室**

**一九八〇年十月**

## 白云阁原本难经序

**吾国先秦医典，相传迄今而完全无阙者，《神农本草经》而外，惟秦越人《难经》而已。然考《史记》扁鹊列传，不言其著书，而《前汉书》艺文志有扁鹊《内经》九卷、《外经》十二卷，未列《难经》之目。张仲景《伤寒杂病论集》云：撰用《素问》九卷，《八十一难》。皇甫谧《帝王世纪》云：黄帝命雷公、岐伯论经脉，旁通问难八十一为《难经》。《隋书》经籍志有《黄帝八十一难》二卷。王勃“黄帝八十一难经序”云：《黄帝八十一难》是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六师以授太公，太公以授文王，文王历九师以授医和，医和历六师以授秦越人，越人始定立章句，历九师以授华佗，佗历六师以授黄公，黄公以授曹夫子。夫子讳元字真道，自云京兆人也云云。《唐书》经籍志有《黄帝八十一难经》一卷，秦越人著。《新唐书》艺文志作秦越人《黄帝八十一难经》二卷。据此，则《黄帝八十一难》与秦越人《难经》同为一书也无疑。盖《难经》乃撷灵素之精要，阐轩岐之奥秘，经文引端未发而疑者，设为问答之辞，以畅明厥旨，探颐索隐，辨析精微，词简而义博，理深而旨远，洵医家之宝典也。自吴·吕广注后，唐有杨玄操，宋有丁德用、虞庶、周与权、王宗正，金有纪天锡、张元素，元有袁坤厚、谢缙孙、陈瑞孙、滑伯仁诸家注解。今世仅存滑氏《难经本义》，余书尽佚，惜哉！明·王九思辑吕广、杨玄操、丁德用、虞庶、杨康候五家为《难经集注》。张世贤又广采十二家注，演绎图表，撰《难经图注》。至清乾隆时，徐灵胎以诸家注解多违经旨，乃取灵素本文，以经解经，撰《难经经释》，刊落陈言，直探本源，为注《难经》者独开生面。同时，松江丁锦游武昌，客参政朱公所，得古本《难经》，其章节次序，分类编篡，纲举目张，脉通络贯，较滑氏以下诸本不同者三十余条。乃采吕广至明十七家之注，撰为《古本难经阐注》，上下二卷。于是，《难经》乃有古文一派之学。近人南通司树屏《难经编正》、鄞县陈颐寿阐注校正，皆以是为兰本。丁丑岁孟夏，余在南京罗哲初先生处，获睹其珍藏《白云阁原本难经》一册，云得诸先师桂林左修之先生传授。余持归，校阅其书，章次虽不异丁氏古本，而文辞简洁晓畅，订正古本讹衍错脱者，不遑枚举。原文晦涩支蔓，有经前人注释千百言尚不克了解者，兹乃不烦费辞而义理昭然，较诸丁氏古本，实为优胜。余爱不忍释，因手抄一册，并请罗君公之于世。旋余应承淡庵先生之邀，至无锡中国针灸专门学校演讲，该校同学百余人，多有不远数千里负笈而来，其好学之心，诚堪嘉许。愧余谫陋，无以为赠，因将本书分期登刊于该校出版之针灸杂志，以供同仁先睹为快。仅登三期而国难作，无锡、南京相继沦陷，承君逃难于湘，罗氏不知去向。幸兹副本尚存余家，张公伯英捐资，将余获罗氏之仲景十二稿《伤寒杂病论》锓版，并刻此经，以广流传。因考其渊源如右云。**

**己卯年仲夏黄维翰竹斋甫识于西安中医救济医院**

（lfb：这里提到了罗哲初和桂林左修之先生，和桂林古本《伤寒杂病论》，请与前一本《桂林古本伤寒杂病论笔记》参考阅读。202002282116）

（这里引用1983年《难经校订本》黑龙江中医学院 何爱华校订，作对校本。

“校订说明

一、《难经》虽然是西汉初年的著作，但现存最早的传本为吕广的注本。这位第一个为它撰注的吕广，一向被认为是三国吴国人。但据范行准的考证证明，吕广不是三国吴国人，而是隋以前吴地之人。因此，《难经》的最早传本，至晚为隋代或隋代以前的传本。另一位为《难经》撰注的人是唐·杨玄操，杨玄操注文，在唐开元年间，为张守节作《史记·正义》所引用。因此，《难经》另一个早期传本为唐开元前之传本。

二、现存《难经》既是隋唐以前的传本。这样，根据宋向元、宋大仁等的考证研究，《脉经》的著者王叔和为三国魏初人，《脉经》则为三国时期的著作。皇甫谧的《针灸甲乙经》为三国魏甘露年间的著作。因此，《脉经》、《针灸甲乙经》则为校订《难经》的重要依据。

三、今本《黄帝内经太素》是唐杨上善在乾封年间撰注的《黄帝内经》的最早古代传本之一。成书后东传于日本而被保存下来，清末杨守敬始从日本钞回中国。今本《黄帝内经素问》为唐王冰在宝应元年撰注的《黄帝内经》的古代传本。今本《灵枢》为南宋绍兴乙亥年，史崧所传的《黄帝内经》的古代传本。这三种《黄帝内经》传本，虽皆略晚于《难经》的传本，但由于《难经》是由《黄帝内经》演绎而来的著作。尤以《黄帝内经太素》是以唐抄本的形式流传下来的珍贵刊本。而这三种不通传本的《黄帝内经》皆为校订《难经》的重要依据。在三者之中尤应以《黄帝内经太素》为主要依据。

四、在引用参考图书资料方面，因客观条件所限未能搜集珍本，善本古书，而以新近出版的译释，校释本为主。由于新出版的译释，校释本，在校订经文方面，皆根据大量的古代医籍，其中包括许多珍本，善本古医书，作了很多工作，使《难经》的进一校订，就有可能建筑在更加可靠的基础上。因此，本校的经文仍以王九思等辑本《难经集注》一书为底本。

五、除《脉经》，《针灸甲乙经》，《黄帝内经太素》、《黄帝内经素问》、《灵枢经》外，凡历代先贤对《难经》的校订具有相当坚实根据者，亦间或采用其说或见解，以校订《难经》经文。

六、凡《脉经》、《针灸甲乙经》、《黄帝内经太素》、《黄帝内经素问》、《灵枢经》或历代先贤对《难经》提出的学术见解，虽不能构成校订《难经》的确凿根据者，但对羽翼经文有一定贡献，或有参考价值者，皆旁采为附注，以备参考。

七、在分篇方面，基本上采用吴澄的分法，但不拘泥于此。对每一难经文，均参照陈璧琉的《难经白话解》和南京中医学院的《难经校释》另加标题，以资醒目。凡据《篇此》、《阐注》等校移的经文，均注明原文××难、或《阐注》作××难，以便于读者与各种原刊本对照。

八、凡校订的经文、字句、或认为有问题需要附注的经文、字句上皆加括号，内书号码以表示之。并附注说明校订的依据，或录出可供参考资料及其来源。

九、凡校订或加附注的经文、字句、皆立以校文。校文对所据之依据，皆注明书文之名称。为醒目计，均用简称，而不用全称，并注明所出卷数、篇数。但无篇数者，则注以篇名。凡校文所据书文重复者，则只注以书文之简称，不再注出卷数、篇数或篇名，以资醒目和节省篇幅。”

刘福波注：后面的对比，会尽量简化，前人做过的工作不再重复。202002282209）

## 第一难

**难曰：十二经中皆有动脉，独取寸口，可决五脏六腑生死吉凶，何也？**

**然：寸口者，脉之大会，手太阴之动脉也。人以呼吸为一息，脉行六寸。一呼脉行三寸，一吸脉行三寸。平人一日夜一万三千五百息，脉行五十度，水下百刻，周于一身。荣卫行阳二十五度，行阴亦二十五度，复会于寸口。故寸口者，为五脏六腑之始终，生死吉凶，皆可决之也。**

（《难经校订本》作：

一难曰：夫十二经皆有动脉，独取寸口，以决五藏六府死生吉凶之候者，何谓也？

然：寸口者，脉之大会，手太阴之动脉也。人一呼脉行三寸，一吸脉行三寸，呼吸定息，脉行六寸；人一日一夜，凡一万三千五百息，脉行五十度周于身，漏水下百刻，营卫行阳二十五度，行阴亦二十五度，为一周；故五十度而复会于手太阴，太阴者寸口也。即五藏六府之所终始，故法取于寸口也。）

## 第二难

**难曰：脉有尺寸，何谓也？**

**然：尺寸者，脉之大要会也。从关至尺是尺内，阴之所居也。从关至鱼为寸内，阳之所治也。分寸为尺，分尺为寸。故阴得尺中一寸，阳得寸内九分，尺寸终始一寸九分，故曰尺寸也。**

（《难经校订本》作：

……脉之大会要也。……，阴之所治也；从关至鱼际是寸内，……。故分寸为尺，……。）

## 第三难

**难曰：脉有三部，部有四经，手之太阴、阳明，足之太阳、少阴，为上下部，何也？**

**然：手太阴、阳明，金也，足少阴、太阳，水也。金生水，水流下行而不能上，故在下部也。**

**足厥阴、少阳，木也，生手太阳、少阴火，火炎上行而不能下，故在上部。**

**手心主、少阳火，生足太阴、阳明土，土主中宫，故在中部也。此皆五行子母更相生养者也。**

**脉有三部九候，各何所主之？**

**然：三部者，寸关尺也。九候者，浮中沉也。上部法天，主胸以上至头之有疾也。中部法人，主膈以下至脐之有疾也。下部法地，主脐下至足之有疾也。审而刺之，可也。**

（《难经校订本》作：

三难曰：脉有太过，有不及，有阴阳相乘、有覆、有溢、有关、有格，何谓也？

然：关之前者，阳之动也；脉当见九分而浮，过者，法曰太过；减者，法曰不及；遂上鱼为溢，为外关内格，此阴乘之脉也。关之后者，阴之动也；脉当见一寸而沉，过者，法曰太过，减者，法曰不及；遂入尺为覆，为内关外格，此阳乘之脉也。故曰覆溢，是其真藏之脉也，人不病而死也。

lfb:白云阁本的“手心主”，按上下文应该指的是“手厥阴”。

两个版本已经有点风马牛不相及了。202002290019）

## 第四难

**难曰：脉有阴阳之法，何谓也？**

**然：呼出心与肺，吸入肾与肝。呼吸之间，脾受谷味，其脉在中。浮者阳也，沉者阴也，故曰阴阳也。**

**心肺俱浮，何以别之？**

**然：浮大而散者，心也；浮短而涩者，肺也。**

**肝肾俱沉，何以别之？**

**然：沉而弦者，肝也；沉而实者，肾也。脾主中州，故其脉在中。是阴阳之法也。**

**脉有一阴一阳，一阴二阳，一阴三阳，一阳一阴，一阳二阴，一阳三阴。如此之言，寸口有六部俱动耶？**

**然：此言者，非有六脉俱动也，谓浮、沉、长、短、滑、涩也。浮、滑、长，阳也；沉、短、涩，阴也。**

**所谓一阴一阳者，脉来沉而滑也；一阴二阳者，脉来沉滑而长也；一阴三阳者，脉来浮滑而长，时一沉也。**

**所谓一阳一阴者，脉来浮而涩也；一阳二阴者，脉来长而沉涩也；一阳三阴者，脉来沉涩而短，时一浮也。各以其经所在，名病之顺逆也。**

（《难经校订本》作：……呼吸之间，脾也，……浮而短涩者，肺也。……然：牢而长者，肝也；按濡，举指来实者，肾也；脾者中州，故其脉在中，是阴阳之脉也。经言：脉有一阴一阳，……有一阳一阴，有一阳二阴，有一阳三阴。如此言之，寸口有六脉俱动耶？然：经言如此者，非有六脉俱动耶。谓浮、沉、长、短、滑、涩也。浮者阳也，滑者阳也，长者阳也；沉者阴也，短者阴也，涩者阴也。所以言一阴一阳者，谓脉来沉而滑也；一阴二阳者，谓脉来沉滑而长也；一阴三阳者，谓脉来沉滑而长，时一沉也。所以言一阳一阴者，谓脉来浮而涩也；一阳二阴者，谓脉来长而沉涩也；一阳三阴者，谓脉来沉涩而短，时一沉也。各以其经所在，名病之逆顺也。）

## 第五难

**难曰：脉有轻重，何谓也？**

**然：初持脉，如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋相得者，肝部也。按之至骨，举之来疾者，肾部也。此轻重也。**

（《难经校订本》作：五难曰：脉有轻重，何谓也？然：初持脉如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十菽之重，与筋平者，肝部也。按之至骨，举之来疾者，肾部也。故曰轻重也。）

## 第六难

**难曰：脉有阴盛阳虚，阳盛阴虚，何谓也？**

**然：浮之损小，按之实大者，为阴盛阳虚；沉之损小，浮之实大者，为阳盛阴虚，是阴阳虚实之意也。**

（《难经校订本》作：六难曰：脉有阴盛阳虚，阳盛阴虚，何谓也？然：浮之损小，沉之实大，故曰阴盛阳虚。沉之损小，浮之实大，故曰阳盛阴虚。是阴阳虚实之意也。）

## 第七难

**难曰：经言，少阳之至，乍大乍小，乍短乍长；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而敦。此六者，是平脉耶？将病脉也？**

**然：皆王脉也。**

**其气以何月，各王几日？**

**然：冬至后，已得甲子少阳王，复得甲子阳明王，复得甲子太阳王，复得甲子厥阴王，复得甲子少阴王，复得甲子太阴王。王各六十日，六六三百六十日，以成一岁。此三阴三阳之王时日大要也。**

（《难经校订本》作：七难曰：经言少阳之脉，乍大乍小，乍短乍长；阳明之脉，浮大而短；太阳之脉，洪大而长；少阴之脉，紧大而长；太阴之脉，紧细而长；厥阴之脉，沉短而紧。此六者，是平脉邪？将病脉邪？然、皆王脉也。其气以何月，各王几日？然：冬至之后，初得甲子少阳王，复得甲子阳明王，复得甲子太阳王，复得甲子少阴王，复得甲子太阴王，复得甲子厥阴王。王各六十日，六六三百六十日，以成一岁。此三阳三阴之王时日大要也。）

## 第八难

**难曰：寸口脉平而死者，何谓也？**

**然：诸十二经脉者，皆系于生气之原，即肾间动气也，此五脏六腑之本，十二经之根，呼吸之门，三焦之原，一名守邪之神。故气者，人之根本也，根绝则茎叶枯矣。寸口脉平而死者，生气独绝于内也。**

（《难经校订本》作：八难曰：寸口脉平而死者，何谓也？然，诸十二经脉者，皆系于生气之原。所谓生气之原者，非谓十二经之根本也。谓肾间动气也。此五藏六府之本，十二经脉之根，呼吸之门，三焦之原，一名守邪之神。故气者，人之根本也，根绝茎叶枯矣。寸口脉平而死者，生气独绝于内也。）

## 第九难

**难曰：何以别知脏腑之病耶？抑将在脉也？**

**然：数者，腑也；迟者，脏也。数则为热，迟则为寒。诸阳为热，诸阴为寒。故以别知脏腑之病也。**

（《难经校订本》作：九难曰：何以别知藏府之病邪？然：数者府也，迟者藏也。数则为热，迟者为寒。诸阳为热，诸阴为寒。故以别知藏府病也。）

## 第十难

**难曰：人有三虚三实，何谓也？**

**然：有脉之虚实，有病之虚实，有证之虚实也。**

**脉之虚实者，濡者为虚，紧牢者为实。**

**病之虚实者，出者为虚，入者为实；言者为虚，不言者为实；缓者为虚，急者为实。**

**证之虚实者，痒者为虚，痛者为实；外痛内快为外实内虚，内痛外快为内实外虚。故曰三实三虚也。**

（lfb：对应了《难经校订本》第十二难，见下二条。202002291945

《难经校订本》作：十难曰：一脉为十变者，何谓也？然：五邪刚柔相逢之意也。假令心脉急甚者，肝邪干心也。心脉微急者，胆邪干小肠也。心脉大甚者，心邪自干心也。心脉微大者，小肠邪自干小肠也。心脉缓甚者，脾邪干心也。心脉微涩者，胃邪干小肠也。心脉涩甚者，肺邪干心也。心脉微缓者，大肠邪干小肠也。心脉沉甚者，肾邪干心也。心脉微沉者，膀胱邪干小肠也。五藏各有刚柔邪，故令一脉辄变为十也。）

## 第十一难

**难曰：经言脉不满五十动而一止，一脏气绝者，果何脏也？**

**然：吸者随阴入，呼者随阳出。今吸不能至肾，至肝而还，故知一脏气绝者，肾气先尽也。**

（《难经校订本》作：十一难曰：经言脉不满五十动而一止，一藏无气者，何藏也？然：人吸者随阴入，呼者因阳出。今吸不能至肾，至肝而还，故知一藏无气者，肾气先尽也。）

## 第十二难

**难曰：经言东方实、西方虚，泻南方，补北方，何谓也？**

**然：东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之；东方者，肝也，西方者，肺也，肝实则肺虚矣。**

**南方者，火也，木之子也；北方者，水也，木之母也，金之子也。子能令母实，母能令子虚。泻南方，补北方者，欲令金能平木也。**

**经曰，不能治其虚，何问其余，此之谓也。**

（《难经校订本》作：十二难曰：人有三虚三实，何谓也？然：有脉之虚实，有病之虚实，有诊之虚实也。脉之虚实者，脉来濡者为虚，牢者为实；病之虚实者，出者为虚，入者为实；言者为虚，不言者为实；缓者为虚，急者为实；诊之虚实者，痒者为虚，痛者为实；外痛内快，为外实内虚；内痛外快，为内实外虚。故曰虚实也。）

## 第十三难

**难曰：经言见其色而不得其脉，及得相胜之脉者死，得相生之脉者病即自已。色之与脉，当参相应，为之奈何？**

**然：五脏有五色，皆见于面，亦当与寸口尺内相应。假令色青，其脉当弦而急；色赤，其脉当浮大而散；色黄，其脉当中缓而大；色白，其脉当浮短而涩；色黑，其脉当沉濡而滑。此谓五色之与脉，当相参应者也。假令色青，其脉浮短而涩，若中缓而大，此为相胜，死不治。其脉浮大而散，若沉濡而滑，此为相生，虽病不死也。**

**五脏之脉亦当与皮肤相应，假令脉急，则人之皮肤亦急；脉散则人之皮肤亦散；脉缓则人之皮肤亦缓；脉涩则人之皮肤亦涩；脉滑则人之皮肤亦滑，其不相应者病。**

**经言知一为下工，知二为中工，知三为上工。上工者十全九，中工者十全八，下工者十全六，此之谓也。**

（《难经校订本》作：十三难曰：经言，见其色而得其脉，反得相胜之脉即死，得相生之脉者，病即自己，色之与脉，当参相应，为之奈何？然：五藏有五色，皆见于面，亦当与寸口、尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。五藏各有声色臭味，当与寸口，尺内相应，其不应者，病也。假令色青，其脉浮涩而短、若大而缓、为相胜；浮大而散，若小而滑，为相生也。经言，知一为下工，知二为中工，知三为上工；上者十全九，中者十全八，下者十全六，此之谓也。

lfb：第一句的问题就不小，冷静思考，都能分出好坏。202003031314）

## 第十四难

**难曰：脉有损至，何谓也？**

**然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。**

**一呼一至曰离经，二呼一至曰夺精，三呼一至曰死，四呼一至曰命绝，此损之脉也。**

**至脉从下上，损脉从上下。**

**损脉之为病，奈何？**

**然：一损损于皮毛，皮聚而毛落；二损损于血脉，血脉虚少，不能荣于五藏六腑也；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至之脉也。从上下者，骨痿不能起于床者死；从下上者，皮聚而毛落者死。**

**治损之法奈何？**

**然：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精，此治损之法也。**

**脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至，有呼吸不至。脉来如此，何以别知其病也？**

**然：脉来一呼再至，一吸再至，不大不小曰平。一呼三至，一吸三至，为适得病，前大后小，即头痛目眩；前小后大，即胸满短气。一呼四至，一吸四至，病欲甚，脉洪大者，苦烦满；沉细者，腹中痛，滑者伤热；涩者中雾露。一呼五至，一吸五至，其人当困，脉沉细者夜加，浮大者昼加，不大不小，虽困可治，其有大小者为难治。一呼六至，一吸六至，死脉也，沉细夜死，浮大昼死，一呼一至，一吸一至，名曰损，人虽能行，犹当着床，所以然者，血气皆不足故也。再呼一至，再吸一至，名曰无魂，无魂者，当死也，人虽能行，名曰行尸。上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯槁，根本将自生，脉有根本，人有原气，故知不死。**

（《难经校订本》作：十四难曰：脉有损至，何谓也？然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？然：一呼一至曰离经，二呼一至曰夺精，三呼一至曰死，四呼一至曰命绝，此谓损之脉也。至脉从下上，损脉从上下也。脉有一呼再至，一吸再至，有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至；有呼吸再至；脉来如此，何以别知其病也？然：脉来一呼再至，一吸再至，不大不小曰平；一呼三至，一吸三至，为适得病；前大后小，即头痛目眩；前小后大，即胸满短气。一呼四至，一吸四至，病适欲甚；脉洪大者，苦烦满；沉细者，腹中痛；滑者伤热，涩者中雾露。一呼五至，一吸五至，其人当困；沉细夜加，浮大昼加；不大不小，虽困可治；其有大有小者，为难治。一呼六至，一吸六至，为死脉也；沉细夜死，浮大昼死。一呼一至，一吸一至，名曰损，人虽能行，犹当着床，所以然者，血气皆不足故也。再呼一至，再吸一至，名曰无魂，无魂者当死也，人虽能行，名曰行尸。损脉之为病奈何？然：一损，损于皮毛，皮聚而毛落；二损，损于血脉，血脉虚少，不能营于五藏六府；三损，损于肌肉，肌肉消瘦，饮食不能为肌肤；四损，损于筋，筋缓不能自收持；五损，损于骨，骨痿不能起于床。反此者，至脉之病也。从上下者，骨痿不能起于床者死；从下上者，皮聚而毛落者死。治损之法奈何？然：损其肺者，益其气；损其心者，调其营卫，损其脾者，调其饮食，适其寒温，损其肝者，缓其中；损其肾者，益其精；此治损之法也。

lfb：还是那句话，主流的版本反而是白云阁古本的重要反证和证据。202003031419）

## 第十五难

**难曰：经言春脉弦，夏脉钩，秋脉毛，冬脉石，是王脉耶？将病脉也？**

**然：春脉弦者肝，东方木也，万物始生，未有枝叶，故其脉之来，濡弱而长，故曰弦。**

**夏脉钩者心，南方火也，万物之所茂，垂枝布叶，皆下曲如钩，故其脉之来，来疾去迟，故曰钩。**

**秋脉毛者肺，西方金也，万物之所终，草木华叶，皆经秋而落，其枝独在，若毫毛也，故其脉之来，轻虚以浮，故曰毛。**

**冬脉石者肾，北方水也，万物之所藏也，极冬之时，水凝如石，故其脉之来，沉濡而滑，故曰石。此四时之脉也。**

**其变奈何？**

**然：春脉弦，反者为病。其气来实而强，是谓太过，病在外；气来虚微，是谓不及，病在内。软弱招招，如揭长竿末梢曰平；盈实而滑，如循长杆曰病；急而益劲，如新张弓弦曰死。故春脉微弦曰平，弦多胃气少曰病，但弦无胃气曰死。春以胃气为本。**

**夏脉钩，反者为病。其气来盛去盛，是谓太过，病在外；来不盛去反盛；是谓不及，病在内。累累如连珠，如循琅玕曰平；喘喘连属，其中微曲曰病；前曲后居，如操带钩曰死。故夏脉微钩曰平，钩多胃气少曰病，但钩无胃气曰死。夏以胃气为本。**

**秋脉毛，反者为病。毛而中央坚，两旁虚，是谓太过，病在外；毛而微，是谓不及，病在内。厌厌聂聂，如落榆荚曰平；不上不下，如循鸡羽曰病；如物之浮，如风吹毛曰死。故秋脉微毛曰平，毛多胃气少曰病，但毛无胃气曰死。秋以胃气为本。**

**冬脉石，反者为病。来如弹石，是谓太过，病在外；去如数，是谓不及，病在内。喘喘累累如钩，按之而坚曰平；来如引葛，按之益坚曰病；发如夺索，辟辟如弹石曰死。故冬脉微石曰平，石多胃气少曰病，但石无胃气曰死。冬以胃气为本。**

**长夏之脉何如？**

**然：脾脉浮，反者为病。其来如水之流，是谓太过，病在外；如乌之喙，是谓不及，病在内。和柔相杂，如鸡践地曰平；实而盈数，如鸡举足曰病；锐坚如乌之喙、如鸟之距曰死，故长夏脉微缓曰平，缓多胃气少曰病，但代无胃气曰死。长夏以胃气为本。**

**无胃气奈何？**

**然：脏之真脉见也。春脉不弦，中外急，如循刀刃责责然，如按琴瑟弦；夏脉不钩，坚而搏，如循薏苡子累累然；秋脉不毛，大而虚，如以毛羽中人肤；冬脉不实，搏而绝，如指弹石辟辟然；长夏之脉不代，弱而乍疏乍数也。**

（《难经校订本》作：十五难曰：经言：春脉弦、夏脉钩、秋脉毛、冬脉石。是王脉邪？将病脉邪？然：弦、钩、毛、石者，四时之脉也，春脉弦者，肝东方木也；万物之所以始生也，未有枝叶，故其脉之来，濡弱轻虚而滑，端直以长，故曰弦。夏脉钩者，心南方火也，万物之所以盛长也，垂枝布叶，皆下曲如钩，故其脉之来，来疾去迟，故曰钩。秋脉毛者，肺西方金也，万物之所以收成也，草木华叶，皆秋而落，其枝独在，若毫毛也；故其脉之来，轻虚以浮，故曰毛。冬脉石者，肾北方水也，万物之所藏也；盛冬之时，水凝如石，故其脉之来，沉濡而滑，故曰石，此四时之脉也。如有变奈何？然：春脉弦，反者为病。何谓反？然：其气来实而强，是谓太过，病在外；气来不实而微，是谓不及，病在中，太过则令人善怒，忽忽眩冒，而巅疾；不及，则令人胸满胁痛引背，下则两胁胠满。肝脉来，濡弱招招，如揭竿末梢曰平，肝脉来盈实而滑，如循长竿，曰肝病；肝脉来，急而益劲，如新张亏弦曰肝死；春脉微弦曰平，弦多胃气少曰病，但弦无胃气曰死，春以胃气为本。夏脉钩，反者为病。何谓反？然：其气来盛去亦盛，是谓太过，病在外；其气来不盛去反盛，是谓不及，病在中；太过，则令人身热而骨痛，为浸淫；不及，则人烦心，上见咳唾，下为气泄。其脉来累累如连珠，如循琅玕曰平，心脉来，喘喘连属，其中微曲曰心病，心脉来，前曲后居，如操带钩曰心死；夏脉微曲而平，钩多胃气少曰病，但钩无胃气曰死，夏以胃气为本。秋脉毛，反者为病。何谓反？然：其气来毛而中央坚，两傍虚，是谓太过，病在外其气来毛而微，是谓不及，病在中；太过，则令气逆而背痛温温然，不及，则令人喘，呼吸少气而咳，上气见血，下气闻病音。肺脉来，厌厌聂聂，如循榆荚曰肺平，肺脉来，不上不下，如循鸡羽，曰肺病；肺脉来，如物之浮，如风吹毛，曰肺死；秋脉来，微毛曰平，毛多胃气少曰病，但毛无胃气曰死；秋脉以胃气为本。冬脉石，反者为病。何谓反？然：其气来如弹石者，是谓太过，病在外；其气去如数者，是谓不及，病在中中；太过，则令人解亦脊痛而少气，不欲言；不及，则令人心悬如病饥，眇中清，脊中痛，少腹满，小便黄赤。肾脉来，喘喘累累如钩，按之而坚曰肾平；肾脉来，如引葛，按之益坚，曰肾病；肾脉来，发如夺索，辟辟如弹石，曰肾死，冬脉微石曰平，石多胃气少曰病，但石无胃气曰死，冬以胃气为本。胃者，水谷之海也。主禀四时，故皆以胃气为本。是谓四时之变病，死生要会也。脾脉土也，孤藏。以灌四旁者也。其善者，不可见，恶者可见，其来如水之流者，此谓太过，病在外；如鸟之喙，此谓不及，病在中；太过，则令人四肢不举；不及，则令人九窍不通，名曰重强。脾脉来，和柔相离，如鸡足践地曰平，脾脉来实而盈数，如鸡举足曰病，脉来坚兑如鸡之喙，如鸟之距，如屋之漏，如水之流曰死，长夏以胃气为本。）

## 第十六难

**难曰：脉有三部九候，有阴阳，有轻重，有六十首，有一脉变为四时，离圣久远，各守一法，各是其是，何以别之？**

**然：皆是也，持其脉须别其证。假令得肝脉，其外证善洁，面青善怒，其内证脐左有动气，按之牢若痛，其病四肢满，闭淋溲便难，转筋，有是者肝也，无是者非也。**

**假令得心脉，其外证面赤，口干，喜笑，其内证脐上有动气，按之牢若痛，其病烦心，心痛，掌中热而啘，有是者心也，无是者非也。**

**假令得脾脉，其外证面黄，善噫、善思、善味，其内证当脐有动气，按之牢若痛，其病腹胀满，食不消，体重节痛，怠惰嗜卧，四肢不收，有是者脾也，无是者非也。**

**假令得肺脉，其外证面白，善嚏，悲秋不乐，欲哭，其内证脐右有动气，按之牢若痛，其病喘咳，洒淅寒热，有是者肺也，无是者非也。**

**假令得肾脉，其外证面黑，善恐，善欠，期内证脐下有动气，按之牢若痛，其病逆气，小腹急痛，泄利下重，足胫寒而逆，有是者肾也，无是者非也。**

（《难经校订本》作：十六难曰：脉有三部九候，有阴阳，有轻重，有六十首，一脉变为四时；离圣久远，各自是其法，何以别之？五藏脉病，有内外证，其病为之奈何？然：假令得肝脉，其外证：善洁，面青，善怒；其内证：齐左有动气，按之牢若痛；其病：满闭，溲便难，四肢转筋。有是者肝也，无是者非也。假令得心脉，其外证：面赤，口干，喜笑；其内证：齐上有动气，按之牢若痛；其病：烦心，心痛，掌中热而啘。有是者心也，无是者非也。假令得脾脉，其外证：面黄，善噫，善思，善味；其内证：当齐有动气，按之牢若痛；其病：腹胀满，食不消，体重节痛，怠堕嗜卧，四肢不收。有是者脾也，无是者非也。假令得肺脉，其外证：面白，善嚏，悲愁不乐，欲哭；喘咳，洒淋寒热。有是者肺也，无是者非也。假令得肾脉，其外证：面黑，善恐欠；其内证：齐下有动气，按之牢若痛；其病：逆气，小腹急痛，泄如下重，足胫寒而逆。有是者肾也，无是者非也。）

