# 《白云阁本难经笔记》 刘福波编注 202002282018

## 重印说明

**白云阁原本《难经》木刻版，系已故我国名老中医黄竹斋先生于1939年筹资刻印。该本文辞简洁晓畅，义理昭然，多处迥异于通行诸书。惜当时印数不多，原本现已罕见。**

**为了发掘祖国医学遗产，促进学术思想交流，今据米伯让所长珍藏的原木刻本铅印再版，以供学习、研究参考。这次重印，对原文进行了分段和标点，以便于阅读。为适应排版印刷条件，遂改为简体横排本。**

**陕西省中医研究所**

**文献医史研究室**

**一九八〇年十月**

## 白云阁原本难经序

**吾国先秦医典，相传迄今而完全无阙者，《神农本草经》而外，惟秦越人《难经》而已。然考《史记》扁鹊列传，不言其著书，而《前汉书》艺文志有扁鹊《内经》九卷、《外经》十二卷，未列《难经》之目。张仲景《伤寒杂病论集》云：撰用《素问》九卷，《八十一难》。皇甫谧《帝王世纪》云：黄帝命雷公、岐伯论经脉，旁通问难八十一为《难经》。《隋书》经籍志有《黄帝八十一难》二卷。王勃“黄帝八十一难经序”云：《黄帝八十一难》是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六师以授太公，太公以授文王，文王历九师以授医和，医和历六师以授秦越人，越人始定立章句，历九师以授华佗，佗历六师以授黄公，黄公以授曹夫子。夫子讳元字真道，自云京兆人也云云。《唐书》经籍志有《黄帝八十一难经》一卷，秦越人著。《新唐书》艺文志作秦越人《黄帝八十一难经》二卷。据此，则《黄帝八十一难》与秦越人《难经》同为一书也无疑。盖《难经》乃撷灵素之精要，阐轩岐之奥秘，经文引端未发而疑者，设为问答之辞，以畅明厥旨，探颐索隐，辨析精微，词简而义博，理深而旨远，洵医家之宝典也。自吴·吕广注后，唐有杨玄操，宋有丁德用、虞庶、周与权、王宗正，金有纪天锡、张元素，元有袁坤厚、谢缙孙、陈瑞孙、滑伯仁诸家注解。今世仅存滑氏《难经本义》，余书尽佚，惜哉！明·王九思辑吕广、杨玄操、丁德用、虞庶、杨康候五家为《难经集注》。张世贤又广采十二家注，演绎图表，撰《难经图注》。至清乾隆时，徐灵胎以诸家注解多违经旨，乃取灵素本文，以经解经，撰《难经经释》，刊落陈言，直探本源，为注《难经》者独开生面。同时，松江丁锦游武昌，客参政朱公所，得古本《难经》，其章节次序，分类编篡，纲举目张，脉通络贯，较滑氏以下诸本不同者三十余条。乃采吕广至明十七家之注，撰为《古本难经阐注》，上下二卷。于是，《难经》乃有古文一派之学。近人南通司树屏《难经编正》、鄞县陈颐寿阐注校正，皆以是为兰本。丁丑岁孟夏，余在南京罗哲初先生处，获睹其珍藏《白云阁原本难经》一册，云得诸先师桂林左修之先生传授。余持归，校阅其书，章次虽不异丁氏古本，而文辞简洁晓畅，订正古本讹衍错脱者，不遑枚举。原文晦涩支蔓，有经前人注释千百言尚不克了解者，兹乃不烦费辞而义理昭然，较诸丁氏古本，实为优胜。余爱不忍释，因手抄一册，并请罗君公之于世。旋余应承淡庵先生之邀，至无锡中国针灸专门学校演讲，该校同学百余人，多有不远数千里负笈而来，其好学之心，诚堪嘉许。愧余谫陋，无以为赠，因将本书分期登刊于该校出版之针灸杂志，以供同仁先睹为快。仅登三期而国难作，无锡、南京相继沦陷，承君逃难于湘，罗氏不知去向。幸兹副本尚存余家，张公伯英捐资，将余获罗氏之仲景十二稿《伤寒杂病论》锓版，并刻此经，以广流传。因考其渊源如右云。**

**己卯年仲夏黄维翰竹斋甫识于西安中医救济医院**

（刘福波：这里提到了罗哲初和桂林左修之先生，和桂林古本《伤寒杂病论》，请与前一本《桂林古本伤寒杂病论笔记》参考阅读。202002282116）

（这里引用中医古籍出版社出版的《难经经释》一书作比较。202003081639

刘福波注：后面的对比，会尽量简化，前人做过的工作不再重复。202002282209）

## 第一难

**难曰：十二经中皆有动脉，独取寸口，可决五脏六腑生死吉凶，何也？**

**然：寸口者，脉之大会，手太阴之动脉也。人以呼吸为一息，脉行六寸。一呼脉行三寸，一吸脉行三寸。平人一日夜一万三千五百息，脉行五十度，水下百刻，周于一身。荣卫行阳二十五度，行阴亦二十五度，复会于寸口。故寸口者，为五脏六腑之始终，生死吉凶，皆可决之也。**

（《难经经释·卷上》作：

一难曰：十二经中皆有动脉，独取寸口，以决五脏六腑死生吉凶之法，何谓也？。

然：寸口者，脉之大会，手太阴之动脉也。人一呼脉行三寸，一吸脉行三寸，呼吸定息，脉行六寸。人一日一夜凡一万三千五百息，脉行五十度周于身。

漏水下百刻，营卫行阳二十五度，行阴亦二十五度，为一周也，故五十度复会于手太阴。寸口者，五脏六腑之所终始，故法取于寸口也。

刘福波：承袭过程中，都在变形。202003081650）

## 第二难

**难曰：脉有尺寸，何谓也？**

**然：尺寸者，脉之大要会也。从关至尺是尺内，阴之所居也。从关至鱼为寸内，阳之所治也。分寸为尺，分尺为寸。故阴得尺中一寸，阳得寸内九分，尺寸终始一寸九分，故曰尺寸也。**

（《难经经释·卷上》作：

二难曰：脉有尺寸，何谓也？然：尺寸者，脉之大要会也。从关至尺是尺内，阴之所治也；从关至鱼际是寸口内，阳之所治也。

故分寸为尺，分尺为寸。故阴得尺中一寸，阳得寸内九分。尺寸终始，一寸九分，古月尺寸也。）

## 第三难

**难曰：脉有三部，部有四经，手之太阴、阳明，足之太阳、少阴，为上下部，何也？**

**然：手太阴、阳明，金也，足少阴、太阳，水也。金生水，水流下行而不能上，故在下部也。**

**足厥阴、少阳，木也，生手太阳、少阴火，火炎上行而不能下，故在上部。**

**手心主、少阳火，生足太阴、阳明土，土主中宫，故在中部也。此皆五行子母更相生养者也。**

**脉有三部九候，各何所主之？**

**然：三部者，寸关尺也。九候者，浮中沉也。上部法天，主胸以上至头之有疾也。中部法人，主膈以下至脐之有疾也。下部法地，主脐下至足之有疾也。审而刺之，可也。**

（《难经经释·卷上》作：

三难曰：脉有太过，有不及，有阴阳相乘，有覆，有溢，有关有格，何谓也？

然：关之前者，阳之动也；脉当见九分而浮，过者，法曰太过；减者，法曰不及；遂上鱼为溢，为外关内格，此阴乘之脉也。关以后者，阴之动也；脉当见一寸而沉，过者，法曰太过；减者，法曰不及。遂入尺为覆，为内关外格，此阳乘之脉也。故曰覆溢，是其真脏之脉，人不病而死也。

lfb:白云阁本的“手心主”，按上下文应该指的是“手厥阴”。

两个版本已经有点风马牛不相及了。202002290019）

## 第四难

**难曰：脉有阴阳之法，何谓也？**

**然：呼出心与肺，吸入肾与肝。呼吸之间，脾受谷味，其脉在中。浮者阳也，沉者阴也，故曰阴阳也。**

**心肺俱浮，何以别之？**

**然：浮大而散者，心也；浮短而涩者，肺也。**

**肝肾俱沉，何以别之？**

**然：沉而弦者，肝也；沉而实者，肾也。脾主中州，故其脉在中。是阴阳之法也。**

**脉有一阴一阳，一阴二阳，一阴三阳，一阳一阴，一阳二阴，一阳三阴。如此之言，寸口有六部俱动耶？**

**然：此言者，非有六脉俱动也，谓浮、沉、长、短、滑、涩也。浮、滑、长，阳也；沉、短、涩，阴也。**

**所谓一阴一阳者，脉来沉而滑也；一阴二阳者，脉来沉滑而长也；一阴三阳者，脉来浮滑而长，时一沉也。**

**所谓一阳一阴者，脉来浮而涩也；一阳二阴者，脉来长而沉涩也；一阳三阴者，脉来沉涩而短，时一浮也。各以其经所在，名病之顺逆也。**

（《难经经释·卷上》作：

四难曰：脉有阴阳之法，何谓也？

然：呼出心与肺，吸入肾与肝，呼吸之间，脾受谷味也，其脉在中。浮者阳也，沉者阴也，故曰阴阳也。

心肺俱浮，何以别之？

然：浮而大散者心也，浮而短涩者肺也。

肾肝俱沉，何以别之？

然：牢而长者肝也；按之濡，举指来实者肾也；脾者中州，故其脉在中，是阴阳之法也。

脉有一阴一阳，一阴二阳，一阴三阳；有一阳一阴，一阳二阴，一阳三阴。如此之言，寸口有六脉俱动耶？

然：此言者，非有六脉俱动也。谓浮、沉、长、短、滑、涩也。浮者阳也，滑者阳也，长者阳也；沉者阴也，短者阴也，涩者阴也。

所谓一阴一阳者，谓脉来沉而滑也；一阴二阳者，谓脉来沉滑而长也；一阴三阳者，谓脉来沉滑而长，时一沉也。

所谓一阳一阴者，谓脉来浮而涩也；一阳二阴者，谓脉来长而沉涩也；一阳三阴者，谓脉来沉涩而短，时一浮也。各以其经所在，名病逆顺也。）

## 第五难

**难曰：脉有轻重，何谓也？**

**然：初持脉，如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋相得者，肝部也。按之至骨，举之来疾者，肾部也。此轻重也。**

（《难经经释·卷上》作：

五难曰：脉有轻重，何谓也？初持脉，如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。故曰轻重也。）

## 第六难

**难曰：脉有阴盛阳虚，阳盛阴虚，何谓也？**

**然：浮之损小，按之实大者，为阴盛阳虚；沉之损小，浮之实大者，为阳盛阴虚，是阴阳虚实之意也。**

（《难经经释·卷上》作：

六难曰：脉有阴盛阳虚，阳盛阴虚，何谓也？然：浮之损小，沉之实大，故曰阴盛阳虚。沉之损小，浮之实大，故曰阳盛阴虚。是阴阳虚实之意也。）

## 第七难

**难曰：经言，少阳之至，乍大乍小，乍短乍长；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而敦。此六者，是平脉耶？将病脉也？**

**然：皆王脉也。**

**其气以何月，各王几日？**

**然：冬至后，已得甲子少阳王，复得甲子阳明王，复得甲子太阳王，复得甲子厥阴王，复得甲子少阴王，复得甲子太阴王。王各六十日，六六三百六十日，以成一岁。此三阴三阳之王时日大要也。**

（《难经经释·卷上》作：

七难曰：经言少阳之至，乍大乍小，乍短乍长；阳明之至，浮大而短；太阳之至，洪大而长；太阴之脉，紧大而长；少阴之脉，紧细而微；厥阴之脉，沉短而敦。此六者，是平脉邪？将病脉邪？

然：皆王脉也。其气以何月，各王几日？然：冬至之后得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王。王各六十日，六六三百六十日，以成一岁。此三阳三阴之王时日大要也。

刘福波：这里三阴三阳的顺序，最早的顺序就应该是：少阳-阳明-太阳-厥阴-少阴-太阴。202003081718）

## 第八难

**难曰：寸口脉平而死者，何谓也？**

**然：诸十二经脉者，皆系于生气之原，即肾间动气也，此五脏六腑之本，十二经之根，呼吸之门，三焦之原，一名守邪之神。故气者，人之根本也，根绝则茎叶枯矣。寸口脉平而死者，生气独绝于内也。**

（《难经经释·卷上》作：

八难曰：寸口脉平而死者，何谓也？然，诸十二经脉者，皆系于生气之原。所谓生气之原者，谓十二经之根本也。谓肾间动气也。此五脏六腑之本，十二经脉之根，呼吸之门，三焦之原，一名守邪之神。故气者，人之根本也，根绝茎叶枯矣。寸口脉平而死者，生气独绝于内也。）

## 第九难

**难曰：何以别知脏腑之病耶？抑将在脉也？**

**然：数者，腑也；迟者，脏也。数则为热，迟则为寒。诸阳为热，诸阴为寒。故以别知脏腑之病也。**

（《难经经释·卷上》作：

九难曰：何以别知脏腑之病耶？然：数者腑也，迟者脏也。数则为热，迟则为寒。诸阳为热，诸阴为寒。故以别知脏腑之病也。）

## 第十难

**难曰：人有三虚三实，何谓也？**

**然：有脉之虚实，有病之虚实，有证之虚实也。**

**脉之虚实者，濡者为虚，紧牢者为实。**

**病之虚实者，出者为虚，入者为实；言者为虚，不言者为实；缓者为虚，急者为实。**

**证之虚实者，痒者为虚，痛者为实；外痛内快为外实内虚，内痛外快为内实外虚。故曰三实三虚也。**

（刘福波：对应了《难经经释》第四十八难。202003081727

《难经经释·卷上》作：

十难曰：一脉为十变者，何谓也？然：五邪刚柔相逢之意也。假令心脉急甚者，肝邪干心也。心脉微急者，胆邪干小肠也。心脉大甚者，心邪自干心也。心脉微大者，小肠邪自干小肠也。心脉缓甚者，脾邪干心也。心脉微缓者，胃邪干小肠也。心脉涩甚者，肺邪干心也。心脉微涩者，大肠邪干小肠也。心脉沉甚者，肾邪干心也。心脉微沉者，膀胱邪干小肠也。五脏各有刚柔邪，故令一脉辄变为十也。）

## 第十一难

**难曰：经言脉不满五十动而一止，一脏气绝者，果何脏也？**

**然：吸者随阴入，呼者随阳出。今吸不能至肾，至肝而还，故知一脏气绝者，肾气先尽也。**

（《难经经释·卷上》作：

十一难曰：经言脉不满五十动而一止，一脏无气者，何谓也？然：人吸者随阴入，呼者因阳出。今吸不能至肾，至肝而还，故知一脏无气者，肾气先尽也。）

## 第十二难

**难曰：经言东方实、西方虚，泻南方，补北方，何谓也？**

**然：东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之；东方者，肝也，西方者，肺也，肝实则肺虚矣。**

**南方者，火也，木之子也；北方者，水也，木之母也，金之子也。子能令母实，母能令子虚。泻南方，补北方者，欲令金能平木也。**

**经曰，不能治其虚，何问其余，此之谓也。**

（《难经经释·卷上》作：

十二难曰：经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？然：五脏脉已绝于内者，肾肝脉绝于内也，而医反补其心肺；五脏脉已绝于外者，心肺脉绝于外也，而医反补其肾肝。阳绝补阴，阴绝补阳，是谓实实虚虚，损不足而益有余。如此死者，医杀之耳。）

## 第十三难

**难曰：经言见其色而不得其脉，及得相胜之脉者死，得相生之脉者病即自已。色之与脉，当参相应，为之奈何？**

**然：五脏有五色，皆见于面，亦当与寸口尺内相应。假令色青，其脉当弦而急；色赤，其脉当浮大而散；色黄，其脉当中缓而大；色白，其脉当浮短而涩；色黑，其脉当沉濡而滑。此谓五色之与脉，当相参应者也。假令色青，其脉浮短而涩，若中缓而大，此为相胜，死不治。其脉浮大而散，若沉濡而滑，此为相生，虽病不死也。**

**五脏之脉亦当与皮肤相应，假令脉急，则人之皮肤亦急；脉散则人之皮肤亦散；脉缓则人之皮肤亦缓；脉涩则人之皮肤亦涩；脉滑则人之皮肤亦滑，其不相应者病。**

**经言知一为下工，知二为中工，知三为上工。上工者十全九，中工者十全八，下工者十全六，此之谓也。**

（《难经经释·卷上》作：

十三难曰：经言见其色而得其脉，反得相胜之脉者，即死，得相生之脉者，病即自已。色之与脉，当参相应，为之奈何？然：五脏有五色，皆见于面，亦当与寸口尺内相应。

假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。五脏各有声、色、臭、味，当与寸口尺内相应，其不应者，病也。

假令色青，其脉浮涩而短，若大而缓、为相胜；浮大而散，若小而滑，为相生也。

经言知一为下工，知二为中工，知三为上工；上工十全九，中工十全八，下工十全六，此之谓也。

lfb：第一句的问题就不小，冷静思考，都能分出好坏。202003031314）

## 第十四难

**难曰：脉有损至，何谓也？**

**然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。**

**一呼一至曰离经，二呼一至曰夺精，三呼一至曰死，四呼一至曰命绝，此损之脉也。**

**至脉从下上，损脉从上下。**

**损脉之为病，奈何？**

**然：一损损于皮毛，皮聚而毛落；二损损于血脉，血脉虚少，不能荣于五藏六腑也；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至之脉也。从上下者，骨痿不能起于床者死；从下上者，皮聚而毛落者死。**

**治损之法奈何？**

**然：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精，此治损之法也。**

**脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至，有呼吸不至。脉来如此，何以别知其病也？**

**然：脉来一呼再至，一吸再至，不大不小曰平。一呼三至，一吸三至，为适得病，前大后小，即头痛目眩；前小后大，即胸满短气。一呼四至，一吸四至，病欲甚，脉洪大者，苦烦满；沉细者，腹中痛，滑者伤热；涩者中雾露。一呼五至，一吸五至，其人当困，脉沉细者夜加，浮大者昼加，不大不小，虽困可治，其有大小者为难治。一呼六至，一吸六至，死脉也，沉细夜死，浮大昼死，一呼一至，一吸一至，名曰损，人虽能行，犹当着床，所以然者，血气皆不足故也。再呼一至，再吸一至，名曰无魂，无魂者，当死也，人虽能行，名曰行尸。上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯槁，根本将自生，脉有根本，人有原气，故知不死。**

（《难经经释·卷上》作：

十四难曰：脉有损至，何谓也？然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？然：一呼一至曰离经，再呼一至曰夺精，三呼一至曰死，四呼一至曰命绝，此损之脉也。

至脉从下上，损脉从上下也。损脉之为病奈何？然：一损损于皮毛，皮聚而毛落；二损损于血脉，血脉虚少，不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至于收病也。从上下者，骨痿不能起于床者死；从下上者，皮聚而毛落者死。治损之法奈何？然：损其肺者，益其气；损其心者，调其营卫，损其脾者，调其饮食，适其寒温，损其肝者，缓其中；损其肾者，益其精；此治损之法也。脉有一呼再至，一吸再至，有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至；有呼吸再至；脉来如此，何以别知其病也？然：脉来一呼再至，一吸再至，不大不小曰平；一呼三至，一吸三至，为适得病；前大后小，即头、痛目眩；前小后大，即胸满、短气。一呼四至，一吸四至，病欲甚；脉洪大者，苦烦满；沉细者，腹中痛；滑者伤热，涩者中雾露。一呼五至，一吸五至，其人当困；沉细夜加，浮大昼加；不大不小，虽困可治；其有大小者，为难治。一呼六至，一吸六至，为死脉也；沉细夜死，浮大昼死。一呼一至，一吸一至，名曰损，人虽能行，犹当著床，所以然者，血气皆不足故也。再呼一至，再吸一至，名曰无魂，无魂者当死也，人虽能行，名曰行尸。上部有脉，下部无脉，其人当吐，不吐者死。上部无脉，下部有脉，虽困无能为害。所以然者，譬如人之有尺，树之有根，枝叶虽枯槁，根本将自生。脉有根本，人有元气，故知不死。

lfb：还是那句话，主流的版本反而是白云阁古本的重要反证和证据。202003031419）

## 第十五难

**难曰：经言春脉弦，夏脉钩，秋脉毛，冬脉石，是王脉耶？将病脉也？**

**然：春脉弦者肝，东方木也，万物始生，未有枝叶，故其脉之来，濡弱而长，故曰弦。**

**夏脉钩者心，南方火也，万物之所茂，垂枝布叶，皆下曲如钩，故其脉之来，来疾去迟，故曰钩。**

**秋脉毛者肺，西方金也，万物之所终，草木华叶，皆经秋而落，其枝独在，若毫毛也，故其脉之来，轻虚以浮，故曰毛。**

**冬脉石者肾，北方水也，万物之所藏也，极冬之时，水凝如石，故其脉之来，沉濡而滑，故曰石。此四时之脉也。**

**其变奈何？**

**然：春脉弦，反者为病。其气来实而强，是谓太过，病在外；气来虚微，是谓不及，病在内。软弱招招，如揭长竿末梢曰平；盈实而滑，如循长杆曰病；急而益劲，如新张弓弦曰死。故春脉微弦曰平，弦多胃气少曰病，但弦无胃气曰死。春以胃气为本。**

**夏脉钩，反者为病。其气来盛去盛，是谓太过，病在外；来不盛去反盛；是谓不及，病在内。累累如连珠，如循琅玕曰平；喘喘连属，其中微曲曰病；前曲后居，如操带钩曰死。故夏脉微钩曰平，钩多胃气少曰病，但钩无胃气曰死。夏以胃气为本。**

**秋脉毛，反者为病。毛而中央坚，两旁虚，是谓太过，病在外；毛而微，是谓不及，病在内。厌厌聂聂，如落榆荚曰平；不上不下，如循鸡羽曰病；如物之浮，如风吹毛曰死。故秋脉微毛曰平，毛多胃气少曰病，但毛无胃气曰死。秋以胃气为本。**

**冬脉石，反者为病。来如弹石，是谓太过，病在外；去如数，是谓不及，病在内。喘喘累累如钩，按之而坚曰平；来如引葛，按之益坚曰病；发如夺索，辟辟如弹石曰死。故冬脉微石曰平，石多胃气少曰病，但石无胃气曰死。冬以胃气为本。**

**长夏之脉何如？**

**然：脾脉浮，反者为病。其来如水之流，是谓太过，病在外；如乌之喙，是谓不及，病在内。和柔相杂，如鸡践地曰平；实而盈数，如鸡举足曰病；锐坚如乌之喙、如鸟之距曰死，故长夏脉微缓曰平，缓多胃气少曰病，但代无胃气曰死。长夏以胃气为本。**

**无胃气奈何？**

**然：脏之真脉见也。春脉不弦，中外急，如循刀刃责责然，如按琴瑟弦；夏脉不钩，坚而搏，如循薏苡子累累然；秋脉不毛，大而虚，如以毛羽中人肤；冬脉不实，搏而绝，如指弹石辟辟然；长夏之脉不代，弱而乍疏乍数也。**

（《难经经释·卷上》作：十五难曰：经言春脉弦，夏脉钩，秋脉毛，冬脉石，是王脉耶？将病脉耶？

然：弦、钩、毛、石者，四时之脉也，春脉弦者，肝东方木也；万物始生，未有枝叶，故其脉之来，濡弱而长，故曰弦。夏脉钩者，心南方火也，万物之所茂，垂枝布叶，皆下曲如钩，故其脉之来疾去迟，故曰钩。秋脉毛者，肺西方金也，万物之所终，草木华叶，皆秋而落，其枝独在，若毫毛也；故其脉之来，轻虚以浮，故曰毛。冬脉石者，肾北方水也，万物之所藏也；盛冬之时，水凝如石，故其脉之来，沉濡而滑，故曰石，此四时之脉也。

如有变奈何？

然：春脉弦，反者为病。

何谓反？

然：其气来实强，是谓太过，病在外；气来虚微，是谓不及，病在内。气来厌厌聂聂，如循榆叶曰平；益实而滑，如循长竿曰病；急而劲益强，如新张弓弦曰死。春脉微弦曰平，弦多胃气少曰病，但弦无胃气曰死，春以胃气为本。夏脉钩，反者为病。

何谓反？

然：其气来实强，是谓太过，病在外；气来虚微，是谓不及，病在内。其脉来累累如环，如循琅玕曰平；来而益数，如鸡举足者曰病；前曲后居，如操带钩曰死。夏脉微钩曰平，钩多胃气少曰病，但钩无胃气曰死，夏以胃气为本。秋脉毛，反者为病。

何谓反？

然：其气来实强，是谓太过，病在外；气来虚数，是谓不及，病在内。其脉来蔼蔼如车盖，按之益大曰平；不上不下，如循鸡羽曰病；按之萧索，如风吹毛曰死。秋脉微毛曰平，毛多胃气少曰病，但毛无胃气曰死；秋以胃气为本。冬脉石，反者为病。

何谓反？

然：其气来实强，是谓太过，病在外；气来虚数，是谓不及，病在内。脉来上大下兑，濡滑如雀之啄曰平；啄啄连属，其中微曲曰病；来如解索，去如弹石曰死。冬脉微石曰平，石多胃气少曰病，但石无胃气曰死，冬以胃气为本。

胃者，水谷之海。主禀四时，皆以胃气为本。是谓四时之变病，死生之要会也。脾者，中州也，其平和不可得见，衰乃见耳。来如雀之啄，如水之下漏，是脾衰之见也。）

## 第十六难

**难曰：脉有三部九候，有阴阳，有轻重，有六十首，有一脉变为四时，离圣久远，各守一法，各是其是，何以别之？**

**然：皆是也，持其脉须别其证。假令得肝脉，其外证善洁，面青善怒，其内证脐左有动气，按之牢若痛，其病四肢满，闭淋溲便难，转筋，有是者肝也，无是者非也。**

**假令得心脉，其外证面赤，口干，喜笑，其内证脐上有动气，按之牢若痛，其病烦心，心痛，掌中热而啘，有是者心也，无是者非也。**

**假令得脾脉，其外证面黄，善噫、善思、善味，其内证当脐有动气，按之牢若痛，其病腹胀满，食不消，体重节痛，怠惰嗜卧，四肢不收，有是者脾也，无是者非也。**

**假令得肺脉，其外证面白，善嚏，悲秋不乐，欲哭，其内证脐右有动气，按之牢若痛，其病喘咳，洒淅寒热，有是者肺也，无是者非也。**

**假令得肾脉，其外证面黑，善恐，善欠，期内证脐下有动气，按之牢若痛，其病逆气，小腹急痛，泄利下重，足胫寒而逆，有是者肾也，无是者非也。**

（《难经经释·卷上》作：

十六难曰：脉有三部九候，有阴阳，有轻重，有六十首，一脉变为四时；离圣久远，各自是其法，何以别之？

然：是其病有内外证。

其病为之奈何？

然：假令得肝脉，其外证：善洁，面青，善怒；其内证：脐左有动气，按之牢若痛；其病：四肢满，闭淋，溲便难，转筋。有是者肝也，无是者非也。

假令得心脉，其外证：面赤，口干，喜笑；其内证：脐上有动气，按之牢若痛；其病：烦心，心痛，掌中热而啘。有是者心也，无是者非也。

假令得脾脉，其外证：面黄，善噫，善思，善味；其内证：当脐有动气，按之牢若痛；其病：腹胀满，食不消，体重节痛，怠堕嗜卧，四支不收。有是者脾也，无是者非也。

假令得肺脉，其外证：面白，善嚏，悲愁不乐，欲哭；其内证：脐右有动气，按之牢若痛；其病：喘咳，洒淅寒热。有是者肺也，无是者非也。

假令得肾脉，其外证：面黑，善恐欠；其内证：脐下有动气，按之牢若痛；其病：逆气，小腹急痛，泄如下重，足胫寒而逆。有是者肾也，无是者非也。）

## 第十七难

**难曰：经言病或有死，或有不治自愈，或连年月不已，其生死存亡，可切脉而知之耶？**

**然：可尽知也。病若闭目不欲见人者，当得肝脉弦急而长，其反得肺脉浮短而涩者，死。**

**病若吐血，若鼽衄者，脉当浮细，其反得沉紧脉者，死也。**

**病若谵语妄语者，大便当结，脉当浮大，其反得沉细脉，手足厥冷者，死也。**

**病若腹大泄者，脉当沉细而微，反得紧大脉者，死也。**

**其病之不治自愈者，得相生之脉也。其连年月不已者，虚故也。**

（《难经经释·卷上》作：

十七难曰：经言病或有死，或有不治自愈，或连年月不已，其死生存亡，可切脉而知之耶？

然：可尽知也。诊病若闭目不欲见人者，脉当得肝脉强急而长，而反得肺脉浮短而涩者，死也。

病若开目而渴，心下牢者，脉当得紧实而数，而反得沉涩而微者，死也。

病若吐血，复鼽衄血者，脉当沉细，而反浮大而牢者，死也。

病若谵语妄语，身当有热，脉当洪大，而反手足厥逆，脉沉细而微者，死也。

若病大腹而泄者，脉当微细而涩，反得紧大而滑者，死也。

lfb：这里讲的应该不是现在大众一半认识的五行相克，而是五运六气的五行生克。第二段是厥阴肝木有病，与太阴肺金为相克；第三段为太阴肺金与少阴肾君火为相克；第四段为阳明躁金与少阴君火相克；第五段为太阴脾土与太阳寒水相克；第六段则是一个都能理解，但是病人会天天说为啥还没有好的原理，有人的虚，可能就是一辈子，不能利用一切善缘，很难纠正。202003050023）

## 第十八难

**难曰：脉有太过、有不及、有阴阳相乘，有复有溢，并有关有格，何谓也？**

**然：关之前者，阳之动也，脉当九分而浮。过者法曰太过，减者法曰不及。遂上鱼为溢，此为外关，阴乘阳之脉也。**

**关以后者，阴之动也，脉当一寸而沉。过者法曰太过，减者法曰不及。遂入尺为复，此为内格，阳乘阴之脉也。**

**故曰：复溢者是其真脏之脉，得之者不病而死也。**

（《难经经释·卷上》作：

十八难曰：脉有三部，部有四经，手有太阴、阳明，足有太阳、少阴，为上下部，何谓也？

然：手太阴、阳明金也；足少阴、太阳水也；金生水，水流下行而不能上，故在下部也。

足厥阴，少阳木也；生手太阳，少阴火；火炎上行而不能下，故为上部。

手心主少阳火，生足太阴、阳明土，土主中宫，故在中部也。

此皆五行子母，更相生养者也。

脉有三部九候，各何所主之？

然：三部者，寸关尺也。九候者，浮中沉也。上部法天，主胸以上至头之有疾也；中部法人，主鬲以下至脐之有疾也；下部法地，主脐以下至足之有疾也。审而刺之者也。

lfb：通行本的第三难于白云阁的十八难内容相近。而通行本的十八难与白云阁本的第三难内容相近。用初步的读的通，和有没有道理来衡量，白云阁古本的优势明显、逻辑文理连贯。202003050055）

## 第十九难

**难曰：脉有逆顺，男女有恒，而反者，何谓也？**

**然：男子生于寅，寅为木，阳也；女子生于申，申为金，阴也。故男子脉在关上，女子脉在关下。是以男子尺脉恒弱，女子尺脉恒盛，是其常也。反者，男得女脉为逆，女得男脉亦为逆。**

**其为病也，何如？**

**然：男得女脉为不足，病在内，左得之病在左，右得之病在右；女得男脉为太过，病在外，左得之病在左，右得之病在右。随脉言之，此之谓也。**

（《难经经释·卷上》作：

十九难曰：经言脉有逆顺，男女有恒，而反者，何谓也？

然：男子生于寅，寅为木，阳也；女子生于申，申为金，阴也。故男脉在关上，女脉在关下。是以男子尺脉恒弱，女子尺脉恒盛，是其常也。反者，男得女脉，女得男脉也。

其为病如何？

然：男得女脉为不足，病在内，左得之，病在左，右得之，病在右，随脉言之也。女得男脉为太过，病在四肢，左得之，病在左，右得之，病在右，随经言之，此之谓也。）

## 第二十难

**难曰：经言脉有伏匿，何谓也？**

**然：谓阴阳更相乘、更相伏也。脉居阴部而反阳脉见者，为阳乘阴也。脉虽时沉，若涩、若短，此为阳中伏阴也。**

**脉居阳部而反阴脉见者，为阴乘阳也。脉虽时浮，若滑、若长，此为阴中伏阳也。**

**故重阳者狂，重阴者癫。脱阳者见鬼，脱阴者目盲。**

（《难经经释·卷上》作：

二十难曰：经言脉有伏匿，伏匿于何脏而言伏匿耶？

然：谓阴阳更相乘，更相伏也。脉居阴部，而反阳脉见者，为阳乘阴也；脉虽时沉涩而短，此谓阳中伏阴也。脉居阳部，而反阴脉见者，为阴乘阳也；脉虽时浮滑而长，此谓阴中伏阳也。重阳者狂，重阴者癫。脱阳者见鬼，脱阴者目盲。）

## 第二十一难

**难曰：经言人形病脉不病，曰生；脉病形不病，曰死。何谓也？**

**然：形病脉不病者，非真不病也，谓息数不应脉数也。脉病形不病者，亦非真不病也，谓脉数不应息数也。**

（《难经经释·卷上》作：

二十一难曰：经言人形脉，脉不病，曰生；脉病，形不病，曰死。何谓也？

然：人形病，脉不病，非有不病者也，谓息数不应脉数也。）

## 第二十二难

**难曰：经言脉有是动病，有所生病，一脉辄变为二病者，何也？**

**然：经言是动者，气也；所生病者，血也。邪在气，为是动病；邪在血，为所生病。气主呴之，血主濡之。气留而不行者，谓气先病也；血滞而不濡者，谓血后病也。故先为是动，后为所生也。**

（《难经经释·卷上》作：

二十二难曰：经言脉有是动，有所生病，一脉辄变为二病者，何也？

然：经言是动者，气也；所生病者，血也。邪在气，气为是动；邪在血，血为所生病。气主呴之，血主濡之。气留而不行者，为气先病也；血壅而不濡者，为血后病也。故先为是动，后所生也。）

## 第二十三难

**难曰：手足三阴三阳，脉之度数，可晓不？**

**然：手三阳之脉，从手至头，合三丈。**

**手三阴之脉，从胸中至手，合二丈一尺。**

**足三阳之脉，从头至足，合四丈八尺。**

**足三阴之脉，从足至胸，合三丈九尺。**

**两足蹻脉，从足至目，合一丈五尺。**

**督任二脉，各长四尺五寸，合九尺。**

**共长一十六丈二尺，此经络之度数也。**

**经脉十二，络脉十五，何始何穷也？**

**然：经络者，行气血，通阴阳，以荣于身者也。其始从中焦注手太阴、阳明，次注足阳明、太阴，次注手少阴、太阳，次注足太阳、少阴，次注手厥阴、少阳、次注足少阳、厥阴，次复还注手太阴。如环无端，转相灌溉，朝于寸口、人迎，以处百病而决死生也。**

**络脉十五者，谓列缺、偏历、丰隆、公孙、通里、支正、飞阳、大钟、内关、外关、光明、蠡沟及督之长强，任之屏翳，脾之大包也。**

**经曰：明知终始，阴阳定矣，此之谓也。**

（《难经经释·卷上》作：

二十三难曰：手足三阴三阳，脉之度数，可晓以不？

然：手三阳之脉，从手至头，长五尺，五六合三丈。手三阴之脉，从手至胸中，长三尺五寸，三六一丈八尺，五六三尺，合二丈一尺。足三阳之脉，从足至头，长八尺，六八四丈八尺。足三阴之脉，从足至胸，长六尺五寸，六六三丈六尺，五六三尺，合三丈九尺。人两足「足乔」脉，从足至目，长七尺五寸，二七一丈四尺，二五一尺，合一丈五尺。督脉、任脉，各长四尺五寸，二四八尺，二五一尺，合九尺。凡脉长十六丈二尺，此所谓十二经脉长短之数也。

经脉十二，络脉十五，何始何穷也？

然：经脉者，行气血，通阴阳，以营于身者也。其始从中焦，注手太阴、阳明；阳明注足阳明、太阴；太阴注手少阴、太阳；太阳注足太阳、少阴；少阴注手心主、少阳；少阳注足少阳、厥阴；厥阴复还注手太阴。

别络十五，皆因其原，如环无端，转相灌溉，朝于寸口、人迎，以处百病，而决死生也。经云：明知终始，阴阳定矣。何谓也？然：终始者，脉之纪也。寸口、人迎，阴阳之气，通于朝使，如环无端，故曰始也。终者，三阴三阳之脉绝，绝则死。死各有形，故曰终也。）

## 第二十四难

**难曰：手足三阴三阳之气绝，何以为候，可知之不？**

**然：足少阴气绝，则骨枯。少阴者，冬脉也，伏行而温于骨髓者也。故骨髓不温，即肉不着骨，骨肉不相亲，即肉濡而却，肉濡而却，故齿长而枯，发无润泽，无润泽者，骨先死。戊日笃，己日死。**

**足太阴气绝，则脉不荣于口唇。唇口者，肌肉之本也，脉不荣，则肌肉不滑泽，肌肉不滑泽，则肉满，肉满则唇反，唇反则肉先死。甲日笃，乙日死。**

**足厥阴气绝，则筋缩引卵与舌卷。厥阴者，肝脉也，肝者，筋之合也，筋者，聚于阴器而络于舌本，故脉不荣，则筋缩急，筋缩急则引卵与舌，故舌卷卵缩则筋先死。庚日笃，辛日死。**

**手太阴气绝，则皮毛焦。太阴者，肺也，行气温于皮毛者也。气不荣，则皮毛焦，皮毛焦，则津液去，津液去，则皮节伤，皮节伤则皮枯毛折，毛折者，毛先死也。丙日笃，丁日死。**

**手少阴气绝，则脉不通，脉不通则血不流，血不流则色泽去。故面黑如漆柴者，血先死也。任日笃，癸日死。**

**五阴气俱绝，则目系转，转则目运，目运者志先死，死则目瞑也。**

**六阳气俱绝，则阴与阳离，离则腠理泄，绝汗乃出，大如贯珠，出而不流，旦占夕死，夕占旦死。**

（《难经经释·卷上》作：

二十四难曰：手足三阴三阳气已绝，何以为候？可知其吉凶不？

然：足少阴气绝，则骨枯。少阴者，冬脉也，伏行而温于骨髓。故骨髓不温，即肉不着骨；骨肉不相亲，即肉濡而却；肉濡而却，故齿长而枯，发无润泽；无润泽者，骨先死。戊日笃，己日死。

足太阴气绝，则脉不营其口唇。口唇者，肌肉之本也。脉不营，则肌肉不滑泽；肌肉不滑泽，则肉满；肉满，则唇反；唇反，则肉先死。甲日笃，乙日死。

足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器而络于舌本。故脉不营，则筋缩急；筋缩急，即引卵与舌，故舌卷卵缩，此筋先死。庚日笃，辛日死。

手太阴气绝，即皮毛焦。太阴者，肺也，行气温于皮毛者也。气弗营，则皮毛焦；皮毛焦，则津液去；津液去，则皮节伤；皮节伤，则皮枯毛折；毛折者，则毛先死。丙日笃，丁日死。

手少阴气绝，则脉不通；脉不通，则血不流；血不流，则色泽去，故面色黑如黧，此血先死。壬日笃，癸日死。

三阴气俱绝，则目眩转、目瞑，目瞑者，为失志；失志者，则志先死。死，即目瞑也。

六阳气俱绝，则阴与阳相离，阴阳相离，则湊理泄，绝汗乃出，大如贯珠，转出不流，即气先死。旦占夕死，夕占旦死。）

## 第二十五难

**难曰：经有十二，五脏六腑但十一耳，其一经者，何等经也？**

**然：此一经者，手少阴与心主之别脉也。心主与三焦为表里，俱有经而无形，故言经有十二也。**

（《难经经释·卷上》作：

二十五难曰：有十二经，五脏六腑十一耳，其一经者，何等经也？然：一经者，手少阴与心主别脉也。心主与三焦为表里，俱有名而无形，故言经有十二也。）

## 第二十六难

**难曰：经有十二，络有十五，凡二十七，其气相随上下，何独不拘于经也？**

**然：络有十五，所以沟通阴阳者也。太阴之络别走阳明，阳明之络别走太阴；少阴之络别走太阳，太阳之络别走少阴；厥阴之络别走少阳，少阳之络别走厥阴；阳督之络别走阴任，阴任之络别走阳督；脾之大络别走诸阳。**

**故阴络不独拘于阴经，阳络不独拘于阳经也。**

（《难经经释·卷上》作：

二十六难曰：经有十二，络有十五，余三络者，是何等络也？

然：有阳络，有阴络，有脾之大络。阳络者，阳蹻之络也。阴络者，阴蹻之络也。故络有十五焉。）

## 第二十七难

**难曰：脉有奇经八脉，不拘于十二经，何谓也？**

**然：有阳维，有阴维，有阳蹻，有阴蹻，有冲，有任，有督，有带。比于圣人图设沟渠，沟渠满溢，流入深渊，入而不还。十二经不能拘之，故曰奇经八脉。其受邪气畜，则肿热，宜砭而泻之也。**

（《难经经释·卷上》作：

二十七难曰：脉有奇经八脉，不拘于十二经，何谓也？

然：有阳维，有阴维，有阳蹻，有阴蹻，有冲，有督，有任，有带之脉。凡此八脉者，皆不拘于经，故曰奇经八脉也。

经有十二，络有十五，凡二十七气，相随上下，何独不拘于经也？然：圣人图设沟渠，通利水道，以备不然。天雨降下，沟渠溢满，当此之时，霶霈妄作，圣人不能复图也。此络脉满溢，诸经不能复拘也。）

## 第二十八难

**难曰：奇经八脉，何起何止，可以晓不？**

**然：督脉者，起于下极之俞，并于脊里，上至风府，入属于脑。**

**任脉者，起于中极之下，上至毛际，循腹里，上关元，至咽喉，上颐入舌，而络于目。**

**冲脉者，起于气冲，并足阳明之经，夹脐上行，至胸中而散。**

**带脉者，起于季胁，迴身一周。**

**阳蹻脉者，起于跟中，循外踝上行，入风池。**

**阴蹻脉者，亦起于跟中，循内踝上行，至咽喉，交贯冲脉。**

**阳维脉者，起于诸阳之会。阴维脉者，起于诸阴之交。维络于身，溢畜不能环流灌溢诸经者也。阳不能维于阳，则怅然失志；阴不能维于阴，则溶溶不能自收持也。**

（《难经经释·卷上》作：

二十八难曰：其奇经八脉者，既不拘于十二经，皆何起何继也？

然：督脉者，起于下极之俞，并于脊里，上至风府，入属于脑。任脉者，起于中极之下，以上至毛际，循腹里，上关元，至咽喉。冲脉者，起于气冲，并足阳明之经，侠脐上行，至胸中而散。

带脉者，起于季胁，回身一周。

阳蹻脉者，起于跟中，循外踝上行，入风池。

阴蹻脉者，亦起于跟中，循内踝上行，至咽喉，交贯冲脉。

阳维、阴维者，维络于身，溢畜，不能环流灌溢诸经者也。

故阳维起于诸阳会也，阴维起于诸阴交也。比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉，而不还周，故十二经亦不能拘之。其受邪气，畜则肿热，砭射之也。）

## 第二十九难

**难曰：奇经之为病，何如？**

**然：阴蹻为病，阳缓而阴急。**

**阳蹻为病，阴缓而阳急**

**冲脉为病，逆气里急。**

**任脉为病，苦内结，男子七疝，女子带下瘕聚。**

**督脉为病，脊强而厥。**

**带脉为病，腹满，腰溶溶如坐水中。**

**阳维为病，苦寒热。**

**阴维为病，苦心痛。**

**此奇经八脉之为病也。**

（《难经经释·卷上》作：

二十九难曰：奇经之为病何如？

然：阳维维于阳，阴维维于阴，阴阳不能自相维，则怅然失志，溶溶不能自收持。

阳维为病苦寒热，阴维为病苦心痛。

阴蹻为病，阳缓而阴急；阳蹻为病，阴缓而阳急。

冲之为病，气逆而里急。

督之为病，脊强而厥。

任之为病，其内苦结，男子为七疝，女子为瘕聚。

带之为病，腹满，腰溶溶若坐水中。

此奇经八脉之为病也。

## 第三十难

**难曰：五脏俱等，而心肺独在膈上者，何也？**

**然：心者血，肺者气，血为荣，气为卫，相随上下，谓之荣卫，通行经络，荣周于身，故令心肺在膈上也。**

（《难经经释·卷下》作：

三十难曰：营气之行，常与卫气相随不？

然：经言人受气于谷。谷入于胃，乃传于五脏六腑，五脏六腑皆受于气。其清者为营，浊者为卫，营行脉中，卫行脉外，营周不息，五十而复大会。阴阳相贯，如环之无端，故知营卫相随也。

## 第三十一难

**难曰：荣气之行，常与卫气相随不？**

**然：经言人受气于谷，谷入于胃，乃传于五脏六腑，皆受气于胃。其清者为荣，浊者为卫，荣行脉中，卫行脉外，荣周不息，五十而复大会，阴阳相贯，如环无端，故知荣卫相随也。**

（《难经经释·卷下》作：

三十一难曰：三焦者，何禀何生？何始何终？其治常在何许？可晓以不？

然：三焦者，水谷之道路，气之所终始也。上焦者，在心下，下膈，在胃上口，主内而不出。其治在膻中，玉堂下一寸六分，直两乳间陷者是。中焦者，在胃中脘，不上不下，主腐熟水谷。其治在脐傍。下焦者，当膀胱上口，主分别清浊，主出而不内，以传道也。其治在脐下一寸。故名曰三焦，其府在气街。）

## 第三十二难

**难曰：三焦者，何禀何生？何始何终？其治何在？可晓以不？**

**然：三焦者，水谷之道路，气之所终始也。**

**上焦者，在心下之膈，及胃上口，主纳而不出，其治在膻中，玉堂下一寸六分。**

**中焦者，在胃中脘，不上不下，主腐熟水谷，其治在脐旁。**

**下焦者，在脐下，当膀胱上口，主分别清浊，主出而不纳，其治在脐下一寸。故曰：三焦者，传导之府也。**

（《难经经释·卷下》作：

三十二难曰：五脏俱等，而心肺独在鬲上者，何也？

然：心者血，肺者气。血为营，气为卫，相随上下，谓之营卫。通行经络，营周于外，故令心肺独在鬲上也。）

## 第三十三难

**难曰：肝青属木，肺白属金。肝得水而沉，木得水而浮；肺得水而浮，金得水而沉。其故何也？**

**然：肝者，非真木也，乙、角也。庚之柔也，大言阴与阳，小言夫妇也。释其微阳，吸其微阴，其意乐金。又行阴道多，故令肝得水而沉也。**

**肺者，非纯金也，辛、商也。丙之柔也，大言阴与阳，小言夫妇也。释其微阴，吸其微阳，其意乐火。又行阳道多，故肺得水而浮也。**

**肺熟而后沉者，辛归庚也；肝熟而后浮者，乙归甲也。各归其类也。**

（《难经经释·卷下》作：

三十三难曰：肝青象木，肺白象金。肝得水而沉，木得水而浮；肺得水而浮，金得水而沉。其意何也？

然：肝者，非为纯木也，乙角也，庚之柔。大言阴与阳，小言夫与妇。释其微阳，而吸其微阴之气，其意乐金，又行阴道多，故令肝得水而沉也。

肺者，非为纯金也，辛商也，丙之柔。大言阴与阳，小言夫与妇。释其微阴，婚而就火，其意乐火，又行阳道多，故令肺得水而浮也。肺热而复沉，肝热而复浮者，何也？故知辛当归庚，乙当归甲也。）

## 第三十四难

**难曰：脏惟有五，腑独有六者，何也？**

**然：腑独有六者，谓三焦也，有原气之别焉，主持诸气，有名而无形，其经属手少阳，此外腑也。故言腑有六焉。**

（《难经经释·卷下》作：

三十四难曰：五脏各有声、色、臭、味，皆可晓知以不？

然：《十变》言：肝色青，其臭臊，其味酸，其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻，其液唾。是五脏声、色、臭、味也。

五脏有七神，各何所藏耶？

然：脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。

## 第三十五难

**难曰：经言腑有五，脏有六者，何也？**

**然：言六脏者，肾有两脏也，左为肾，右为命门。**

**命门者，精神之所舍也，男子以藏精，女子以系胞，其气与肾通，故言脏有六焉。**

**五脏各有一腑，三焦不属于五脏，故言腑有五焉。**

（《难经经释·卷下》作：

三十五难曰：五脏各有所，腑皆相近，而心、肺独去大肠、小肠远者，何谓也？

然：经言心营、肺卫，通行阳气，故居在上；大肠、小肠，传阴气而下，故居在下。所以相去而远也。

又诸腑皆阳也，清净之处。今大肠、小肠、胃与膀胱，皆受不净，其意和也？

然：诸腑者，谓是非也。经言小肠者，受盛之腑也；大肠者，传泻行道之腑也；胆者，清净之腑也；胃者，水谷之腑也；膀胱者，津液之腑也。一腑犹无两名，故知非也。

小肠者，心之腑；大肠者，肺之腑；胆者，肝之腑；胃者，脾之腑；膀胱者，肾之腑。小肠谓赤肠，大肠谓白肠，胆者谓青肠，胃者谓黄肠，膀胱者谓黑肠。下焦之所治也。）

## 第三十六难

**难曰：经言血独荣于五藏，气独荣与六腑者，何也？**

**然：阴脉荣于五脏，阳脉荣于六腑，内温于脏腑，外濡于腠理，如环无端，莫知其纪，终而复始，而不复溢也。**

（《难经经释·卷下》作：

三十六难曰：脏各有一耳，肾独有两者，何也？

然：肾两者，非皆肾也。其左者为肾，右者为命门。命门者，诸神精之所舍，原气之所系也；男子以藏精，女子以系胞。故知肾有一也。）

## 第三十七难

**难曰：五脏之气，于何发起，通于何许，可晓不？**

**然：五脏者，上关于九窍者也。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣；三焦之气通于喉，喉和则声鸣矣。**

**其中邪奈何？**

**然：邪在五脏，则阴脉不和，阴脉不和，则血留之，血留之，则阴脉盛矣。阴气太盛，则阳气不得相荣也，故曰关。**

**邪在六腑，则阳脉不和，阳脉不和，则气留之，阳气太盛，则阴气不得相荣也，故曰格。**

**阴阳俱盛，不得相荣，名曰关格。不得尽其命而死也。**

（《难经经释·卷下》作：

三十七难曰：五脏之气，于何发起，通于何许，可晓以不？

然：五脏者，当上关于九窍也。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。

五脏不和，则九窍不通；六腑不和，则留结为痈。邪在六腑，则阳脉不和，阳脉不和，则气留之，气留之，则阳脉盛矣。邪在五脏，则阴脉不和，阴脉不和，则血留之，血留之，则阴脉盛矣。

阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛，不得相营，故曰关格。关格者，不得尽其命而死矣。

经言气独行于五脏，不营于六腑者，何也？

然：夫气之所行也，如水之流，不得息也。故阴脉营于五脏，阳脉营于六腑，如环无端，莫知其纪，终而复始，而不覆溢，人气内温于脏腑，外濡于凑理。）

## 第三十八难

**难曰：五脏各有声、色、臭、味，皆可晓不？**

**然：《十变》言：肝色青，其臭臊，其味酸，其声呼，其液泣。**

**心色赤，其臭焦，其味苦，其声言，其液汗。**

**脾色黄，其臭香，其味甘，其声歌，其液涎。**

**肺色白，其臭腥，其味辛，其声哭，其液涕。**

**肾色黑，其臭腐，其味咸，其声呻，其液唾。**

**是五脏声、色、臭、味也。**

（《难经经释·卷下》作：

三十八难曰：脏惟有五，腑独有六者，腑独有六者，何也？然：所谓腑有六者，谓三焦也。有原气之别焉，主持诸气，有名而无形，其经属手少阳。此外腑也。故言腑有六焉。

刘福波：固本此条与通行本的三十四难是对应的，类似情况普遍，可能未一一指出。202003311558）

## 第三十九难

**难曰：经言肝主色，心主臭，脾主味，肺主声，肾主液。鼻者肺之候，而反知香臭；耳者肾之候，而反闻声。其意何也？**

**然：肺者西方金也，金生于巳，巳者南方火，火者心，心主臭，故令鼻知香臭；肾者北方水也，水生于申，申者西方金，金者肺，肺主声，故令耳闻声。**

**五脏有七神，各何所藏耶？**

**然：脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。**

（《难经经释·卷下》作：

三十九难曰：

经言腑有五，脏有六者，何也？

然：六腑者，止有五脏也。五脏亦有六脏者，谓肾有两脏也。其左为肾，右为命门。命门者，谓精神之所舍也；男子以藏精，女子以系胞，其气与肾通，故言脏有六也。

腑有五者，何也？

然：五脏各一腑，三焦亦是一腑，然不属于五脏，故言腑有五焉。

刘福波：耳听声音，鼻知香臭等，还是张钊汉讲他的原始点医学理论时举例很贴切，人身体的各种功能与汽车的各种功能有类似之处，就是是一个系统，只有一个耳朵或者喇叭，没有整体的系统，是没有单独作用的。202004011153）

## 第四十难

**难曰：五脏各有腑，腑皆相近，而心肺独去大肠、小肠远者，何也？**

**然：经言心荣肺卫，通行阳气，故居在上；大肠小肠传阴气而下，故居在下，所以相去远也。**

**诸腑者，皆阳也，清净之处也。今胃与小肠、大肠、膀胱，皆受不净，其故何也？**

**然：经言，胃者，水谷之腑也；小肠者，受盛之腑也；大肠者，传泻行道之腑也；膀胱者，津液之腑也；胆者，清净之腑也。诸腑者，皆非能清净者也。小肠者，心之腑；大肠者，肺之腑；胆者，肝之腑；胃者，脾之腑；膀胱者，肾之腑。小肠为赤肠，大肠为白肠，胆为青肠，胃为黄肠，膀胱为黑肠，下焦之所治也。**

（《难经经释·卷下》作：

四十难曰：经言肝主色，心主臭，脾主味，肺主声，肾主液。鼻者，肺之候，而反知香臭；耳者，肾之候，而反闻声，其意何也？

然：肺者，西方金也，金生于巳，巳者南方火，火者心，心主臭，故令鼻知香臭；肾者，北方水也，水生于申，申者西方金，金者肺，肺主声，故令耳闻声。

刘福波：古本的四十难，与通行本的三十五难对应。202004011149）

## 第四十一难

**难曰：老人卧而不寐，少壮寐而不寤者，何也？**

**然：经言少壮者，血气盛，肌肉滑，气道通，荣卫之行不失于常，故昼日精，夜不寤也。老人血气衰，肌肉不滑，荣卫之道涩，故昼日不精，夜不寐也。**

（《难经经释·卷下》作：

四十一难曰：肝独有两叶，以何应也？

然：肝者，东方木也。木者，春也。万物始生，其尚幼小，意无所亲，去太阴尚近，离太阳不远，犹有两心，故令有两叶，亦应木叶也。）

## 第四十二难

**难曰：人面独能耐寒者，何也？**

**然：头者，诸阳之会也。诸阴脉皆至颈，及胸中而还，独诸阳脉皆上至头，故令面耐寒也。**

（《难经经释·卷下》作：

四十二难曰：人肠胃长短，受水谷多少，各几何？

然：胃大一尺五寸，径五寸，长二尺六寸，横屈受水谷三斗五升，其中常留谷二斗，水一斗五升。小肠大二寸半，径八分、分之少半，长三丈二尺，受谷二斗四升，水六升三合、合之大半。廻肠大四寸，径一寸半，长二丈一尺，受谷一斗，水七升半。广肠大八寸，径二寸半，长二尺八寸，受谷九升三合、八分合之一。故肠胃凡长五丈八尺四寸，合受水谷八斗七升六合、八分合之一。

此肠胃长短，受水谷之数也。肝重二斤四两，左三叶，右四叶，凡七叶，主藏魂。心重十二两，中有七孔三毛，盛精汁三合，主藏神。脾重二斤三两，扁广三寸，长五寸，有散膏半斤，主裹血，温五脏，主藏意。肺重三斤三两，六叶两耳，凡八叶，主藏魄。肾有两枚，重一斤二两，主藏志。

胆在肝之短叶间，重三两三铢，盛精汁三合。胃重二斤十四两，紓曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分、分之少半，左廻叠积十六曲，盛谷二斗四升，水六升三合、合之大半。大肠重三斤十二两，长二丈一尺，广四寸，径一寸，当脐右廻叠积十六曲，盛谷一斗，水七升半。膀胱重九两二铢，纵广九寸，盛溺九升九合。口广二寸半，唇至齿长九分，齿已后至会厌深三寸半，大容五合。舌重十两，长七寸，广二寸半。咽门重十二两，广二寸半，至胃长一尺六寸。喉咙重十二两，广二寸，长一尺二寸，九节。肛门重十二两，大八寸，径二寸大半，长二尺八寸，受谷九升三合、八分合之一。）

## 第四十三难

**难曰：肝独有两叶，以应何也？**

**然：肝者，东方木也，木者，春也，万物之始生，其尚幼小，意无所亲，去太阴尚近，离太阳太远，犹有两心，故令有两叶，亦应木叶也。**

（《难经经释·卷下》作：

四十三难曰：人不饮食，七日而死者，何也？

然：人胃中当有留谷二斗，水一斗五升。故平人日再至圊，一行二升半，日中五升，七日五七三斗五升，而水谷尽矣。故平人不饮食七日而死者，水谷津液俱尽，即死矣。）

## 第四十四难

**难曰：七冲门何在？**

**然：唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。**

（《难经经释·卷下》作：

四十四难曰：七冲门何在？

然：唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。）

## 第四十五难

**难曰：经言八会者，何也？**

**然：腑会太仓，脏会季胁，筋会阳陵泉，髓会绝骨，血会鬲俞，骨会大椎，脉会太渊，气会三焦外一筋直两乳间也。热病在内者，取其会之气穴也。**

（《难经经释·卷下》作：

四十五难曰：经言八会者，何也？

然：腑会太仓，脏会季胁，筋会阳陵泉，髓会绝骨，血会膈俞，骨会大杼，脉会太渊，气会三焦外，一筋直两乳内也。热病在内者，取其会之气穴也。）

## 第四十六难

**难曰：狂癫之病，何以别之？**

**然：狂之始发，少卧而不饥，自高贤也，自辨智也，自贵倨也，妄笑，好歌乐，妄行不休是也。癫病始发，意不乐，直视，僵仆，其脉三部阴阳俱盛是也。**

（《难经经释·卷下》作：

四十六难曰：老人卧而不寐，少壮寐而不寤者，何也？

然：经言少壮者，血气盛，肌肉滑，气道通，营卫之行不失于常，故昼日精，夜不寤也。老人血气衰，肌肉不滑，营卫之道涩，故昼不能精，夜不寐也。故知老人不得寐也。）

## 第四十七难

**难曰：头心之病，有厥痛，有真痛，何谓也？**

**然：手三阳之脉，受风寒，伏留而不去者，名厥头痛；入连在脑者，名真头痛；五脏之气想干，名厥心痛；痛虽甚，但在心；手足青者，名真心痛。真心痛者，旦发夕死，夕发旦死。**

（《难经经释·卷下》作：

四十七难曰：人面独能耐寒者，何也？

然：人头者，诸阳之会也。诸阴脉皆至颈、胸中而还，独诸阳脉皆上至头耳，故令面耐寒也。）

## 第四十八难

**难曰：一脉十变者，何谓也？**

**然：五邪刚柔相逢之意也。假令心脉急甚者，肝邪干心也；心脉微急着，胆邪干小肠也；心脉大甚者，心邪自干心也；心脉微大者，小肠邪自干小肠也；心脉缓甚者，脾邪干心也；心脉微缓者，胃邪干小肠也；心脉涩甚者，肺邪干心也；心脉微涩者，大肠邪干小肠也；心脉沉甚者，肾邪干心也；心脉微沉者，膀胱邪干小肠也。五脏各有刚柔邪，故令一脉辄变为十也。**

（《难经经释·卷下》作：

四十八难曰：人有三虚三实，何谓也？

然：有脉之虚实，有病之虚实，有诊之虚实也。脉之虚实者，濡者为虚，紧牢者为实。病之虚实者，出者为虚，入者为实；言者为虚，不言者为实；缓者为虚，急者为实。诊之虚实者，濡者为虚，牢者为实；痒者为虚，痛者为实；外痛内快，为外实内虚，内痛外快，为内实外虚。故曰虚实也。）

