# 甘草

《本经》：

味甘，平。主五脏六腑寒热邪气；坚筋骨，长肌肉，倍力；金疮肿；解毒。久服轻身延年。

阐述：

气味甘、平，无毒，健脾崇土，通四旁达四末，内通脏腑气血，外达肌腠经络。能通阴达阳，能引阳入阴，能起阴交阳，有缓和之能使，导药归上归下，归中更能守中，强助运化之气机，引阳药到阴分，引阴药到浊窍。

生用：化虚燥浮热，于气血交往有益。

炙用：以甘从甘，温暖中宫，建运四旁，交纳运化，下与膀胱气化得助，上与心肺通调得润。神也，气也，更能四通八达；精也，血也，能润能濡，更能导之以达内外。古人云：甘以缓之，缓即伏之之意也。正气一缓，命根永固，唯诸药之佐使也。

气味冲和，阴阳各半，顺五行之性而传变，转六合之枢而平衡。与辛相合，则化阴为阳，与苦相合，能转阳为阴，能使内外一体，上下相应，燥者不燥，寒者不寒。

如病在火，用白芍引木气而养之。

如病在木，用地黄引水气而滋之。

如病在水，用附子引金气而育之。

如病在金，用白术引土气而崇之。

如病在土，用生姜、灶心土使火土合德而交合之，此甘草之大用也。

与鲜葱同用，一治土，一达脉通肺，使肌腠得理，脉道得通，内外交达，正扶而元气鼓荡，引脉中之邪，由汗而出，外通而内和，是阴阳燮理之妙也。

与桂枝尖相合，务期化阴为阳，内外之通达皆成自然。

与桂枝尖、甘草化阳之物随行，使邪消而阳正，血润而气行，为内外兼顾之法。

与煨姜辛甘化阳，精液通于五脏，气机传达三焦，使雾露沤渎流行自然。

与松节同用，外导筋络，内通骨节，而奠安中土。

与葱白同用，引火土相合，心脾有用。

与贡术同用，助脾强土之运化，交流可畅。

# 生姜

《本经》：

味辛，温。主胸满，咳逆上气；温中止血；出汗，逐风湿痹；肠澼下利。生者尤良。久服去臭气，通神明。

阐述：

气味辛温，通神明，逐秽气，化寒湿，平水火，燥土，益四旁，导气血阴阳之传变，助五行生成之气机，更能旋转经络脏腑之间，驱寒除湿，和血通气，因其散中有守，守而能散。如孟子所谓刚大浩然之气，塞乎天地之间也。

生姜通心脾，使火土相运。

生姜通达神明，引通三焦来往之游行，凡天空中之浊秽尘氛无不冰消。

生姜通达神明，寒凝易消，浊秽自然得蠲。

生姜通达神明，助生土之能。

生姜通达神明，心君朗照，脏腑自然分明，气血自然随之运转，一切凝瘀渐渐化为乌有，真阳亦渐渐布满全身筋络骨节，无不条畅。

生姜通达神明，与石菖蒲、茯神交通于上下，使五气宣明。

生姜助火生土，土燥而湿流，湿降而膀胱之气化乃宣。

得石菖蒲开心窍而神明得其通达，内外得其温暖，务期阴凝消尽。

得大黄辛苦并用，苦与辛合，润肠燥湿，并蠲秽浊，心火得其清凉，肺金得其温暖，而肠胃之积滞乃消，心肺之元阴无损。

得桂枝尖上通心，下达肾，水火有济，乾坤乃能协调，沤渎乃能有用。

得附子水火协和，上下相应，变化有方。

得人参益精气而化源充足。

得白术中宫乃固，四旁可安。

得法半夏中宫得理，上下乃通。

得广藿香蠲秽浊，升降无阻。

得川芎同用，辛以破之，破结行气，使胃口开阖自然。

得炙甘草温暖脾土，引火归土，与神明相接，胸膈之气机，开阖即成自然。

得炙甘草交纳心肾，与桂枝尖合用，化阴为阳，使阳气易复。

的甘草保卫脾土，通达阳窍，使桂附鼓荡之机，化阴为阳。

生用化寒湿，干用温中暖中。

# 附子

《本经》：

味辛，温。主风寒咳逆邪气；温中；金疮；破癥坚、积聚血瘕；寒湿踒躄；拘挛脚痛，不能行步。

阐述：

大辛大温大毒，至刚至烈，且刚中有柔，能内能外，能上能下，为药品中最大一个英雄也。以之治人，人健而身轻；以之治国，人和而国泰；以之治天下，而亿万年皆成盛世也。

得食盐（咸能软坚，水精积聚而成）是柔能克刚，化燥烈之气为纯正之气，又为水火交互之用，引邪外出，正即归根，刚柔交合，阴阳协调。

得白术先后并举，使水土合德，土覆其水，水不泛滥。

得砂仁使水中之阳，随辛润之气，缘木上行，仍能归极，本末皆治矣。

得葫芦巴迎肾水入泉底，出微阳转坤土，而达两肾之间，出膀胱而行精窍尿窍之地，与名门相会，循督脉，达心肺之俞，至心窍，上重楼，而循咽嗌，随附子刚烈之性，降逆水逆气入胃袋，分化痰涎，气喘可平。

与潼蒺藜合用，以形治形，助肾精归精室，而肾之内外充富，得大辛大温熏之炼之，化精为气，气行于中，沤渎交通，达上焦归心归肺，华盖润泽，天君泰然，乾气下行，孚润万物。

得淫羊藿引坤土之性，与水相合，入肾窍，环精室，启男女氤氲之性，上通天，中达地，水火互功，乾坤返本，脾肾交固，先后永定矣。

得桂枝尖为先锋使，领阳行由内而中而外，使阳布满全身，能防患于未然。

得姜草使火土有用，阴阳得理，气血得调，健强脾胃，而脏腑而经络而肌腠而皮毛之气血，往来有衡，交流无阻，运用有方，身无病矣。

得葱白下入肾阳，上达肺阴，内行冲脉，使百脉通达，气血交流，而营卫得以协和，阴阳得以燮理，上安下泰，外清内和，全身自如矣。

得细辛为探源使，使之由内出外，通网油，达三焦，而毛孔自如，循腠理而皮毛，阴出而阳回，邪去而正扶。凡邪之所藏，无微不到，皆能侦之。

得人参一刚一柔，一阴一阳，引精中之气，由脏而腑而脉而血而气，更能助髓通脑，上之化源有用，而五官灵活，皮色荣润，实水火既济之功也。

乌头为附子之苗根，毒大，而清浊未分。

天雄得天地之气尚未充分，味嫩气软，可祛风除湿，少壮元之能。

侧子小于天雄，维有化痰破凝之效，而性太微，不足为用，仅偶用之。

# 附片

本经：

气味辛温，有大毒。主风寒咳逆邪气；温中；金疮；破癥坚、积聚血瘕；寒湿痿躄；拘挛脚痛，不能行步。

（刘福波：这里的经文与上条附子有差别，痿躄，这个词肯定有个引用是错的。202003092328）

阐述：

大温肾水，使火盛而水沸，精化成气，气升于中，五脏得其营养。气升于上，大气最于华盖，化源可降，中下之物皆得润泽，清浊自然分化，气血自然交流。

大辛大温之品，使肾水沸腾，大气得以举行，上而成雾，与沤渎相阶，上下得以交通，阴阳得以互流。

大温肾水，启发生机。

大温水泉，使肾气归于胞室，气血得其温暖，是胎元易长之意。

刚烈之性，鼓荡肾阳，与脾土相合，使水土温暖，气凝血滞可消。

大温肾水，使坎阳鼓荡大气上升为主。

发动火炉，温暖水泉，使水气沸腾，升于天宫，使清道畅通。

起少阴之微阳，与太阳交合，气机乃能运转，生化之机乃能畅通。

温肾精而化气。

雄烈之品，大起真阳。

乾方纯阳之物，附子以阳壮阳。

引通太少，使天地相接，表里相通。

壮水主而阳光可镇，天君得其泰然。

大温肾水，水沸而气腾，血液可能仍其往来。

刚烈之性，养生长收藏之气，随日月运行，交纳于元阴元阳之中，使生化源源不息。

大温之性，鼓荡肾阳，升于中上，意使雷出地中，希风雷交作，化阴霾而清升。

大辛大温，鼓荡泉水，通行全身内外，意阴静而阳行，诚为处处皆春。

大升坎阳，意在天清地泰，使气血流于百脉之中，百痛皆消。

大助真阳，补益先后两天。

大温中下，使水化气上升，使土运转有力。

大温肾水，化精为气，使大气不满廊廓，阳气乃布，阴可得消。

益火原，壮水主，使水火两相亲洽，大气乃能升举，二元乃可相合。

大温肾水，水暖而气行，气行而木畅。木乃生火之源，所生之胆火，即肾中之真阳所化，寄居于命门，古人名曰相火，相火即真火也。所生之心火为离中之假火，即君火为凡火，真火居下，熏蒸于上。

大温坎水，使水化气上行，而交于华盖，雾露得降，元气可复。

辛温之品，起少阳，而壮两火，两火能消阴，阴消而阳气之运转无微不到。

# 桂枝尖

《本经》：

味辛，温。主上气咳逆；结气；喉痹吐吸；利关节；补中益气。久服通神，轻身不老。

阐述：

气味辛温，有引阳出阴之能。由内而外，分布四旁，仍由皮毛而肌肉而经络而腑而脏，实通达内外之能使也。

能引气机由土而木，由木而心肺，仍降于土，为助五行之运化，交流与五脏六腑。

能拨动太阳，透达少阴，使里面通达，气机可得。

能拨通太阳、阳明开合之机，扶助内外交通之意。

能拨转阴阳道路，易进易出。

能开启太阳，上达于天，使上下相照，日月得明矣。

能引少阴之气与太阳相接，使太阳由水而土，由土而木，由木而火，随脾之运化交达于上下内外。

能化阴为阳，拨开云雾。

能纳太阳之气，通达于四末，使手足与心脑相合。

能起少阴之气，与太阳相合，使阴阳协和。

借以为先锋使者，由少阴出于太阳膀胱之囊也。引交太阴，太阴肺脾也，肺脾得其辛温之性，一施运化，一施化源交诸于心，心离火也，真阳寄焉。下与小肠相通，小肠与膀胱相并，膀胱小肠为心肾之外用，心肾即水火之变化，今用此引水气上升，化气化液，濡润万物，人身筋络骨节皆得其养，气血更能交流。

得淫羊藿一出一入，一开一合，以引阳而入阴，以宣阳而化阴，使内外宣通，阴阳协和，而营能守中，卫能护外，人身内外如一，百脉畅调，周身舒达矣。

得麦芽、紫菀使金木协和不相侵，气血流通而无阻，肝调而肺畅，脾土乃能运化，心肾乃能相济。

得松节、杜仲达关节而柔经络，使阴维、阳维围护于督任，八脉交通，三焦更能有用。与松节相合，达于筋脉骨节之中，能温筋热骨，冀期筋骨中之精血续续不间。

得西茴香、陈皮腠理得理，秽浊可分，脾肺双调，乾坤更能有用。

得羌活、白芷开经膜，发肌腠，肠脏之秽邪可去，薄膜膏油之瘀凝可解，肺俞脾俞之寒痹得宣。

得大黄于阳明太阳气机不畅，流露不清，能外开肌腠，内化肠脏之结，瘀去而阳升，浊化而清留，是阴阳双燮之理也。

得甘草化阴为阳。

得生姜引阴阳相合。

得附子出水泉，引微阳而布满上下内外，助气血之流通。

桂枝尖领附子雄烈之性，通达于三焦网膜，引阳气上至天空，雾露易于下布，地气更能上升，成为天地交泰之象。

用桂枝尖引附子之温由少阴而太阳，缓转入太阴，使交通于阴阳会合之处，而阳能化，阴能流，收纳与化机决不停息。

得白术引土气而金而水而木而火，实使五行之运化也。

桂枝尖配茅术，化气燥脾，使阳行而阴随，生化可转。

得白芍化阳为阴，肌腠中之寒热得解。

# 白术

《本经》：

味苦，温。主风寒湿痹死肌，痉；疸；止汗；除热；消食，作煎饵。久服轻身延年，不饥。

阐述：

气味微辛气平，益土补虚建中，燥土泄湿。通脾胃，理中宫，调运化，转枢纽，化浊为清，引阴交阳，使中宫之气机上交于雾露，下交于决渎，清浊可分，升降得灵，三焦得其畅通，内外得其安和，百脉得其调顺，肌腠得其匀润，气血得其光滑。唯健脾强胃，先后永固，助生生化化之良品也。

茅术：化湿燥土，分清化浊，网膜无阻，外通肌腠，寒热可分，更达肠胃，二便自调，唯化邪调中之用。

得桂枝尖化气燥土，泄湿宣中。

得茯苓燥土行水，风湿可解。

得附子温暖下元，土得其畅，木得其养，于是清阳上升，浊阴下降，凡风寒湿三痹之病，自然得解。如痉、疸二症。

得桂枝尖、茵陈、松节佐之，亦自然化矣。

得附子、甘草、筠姜、淫羊藿佐之，中下皆温，先后通调，是为标本兼治之用也。

得黄芪、人参、甘草合用，能安五脏六腑，交通精气神，使内外安和，但用之无须外邪。

得法半夏和胃交脾，上下皆通。

得麦芽木土皆调，内外合一。

得淫羊藿肺脾乃制，肌腠调畅。

得升麻拨转枢纽，奠安坤元。

得炮姜安定坤土，分化瘀血，而升降自然。

得泡参交合脾肺，金土之生机必旺。

贡术安定坤土，引附子之气机，通达于四旁。

得补骨脂使肾精与脾液相会，达于元阴元阳之中，务期昼夜通常。

得芦巴、贡术交纳肾脾，与辛甘同用，大气得以升举，化源随施布令，六合得以同春。

# 淫羊藿

《本经》：

味辛，寒。主阴痿绝伤；茎中痛，利小便，益气力，强志。

阐述：

微辛微温，足九一之数，得金火最富，内通薄膜之纤维，外通皮毛之微阳，有引阳入阴，启阴交阳之能。

得杭巴戟阴阳互用，骨肉交强，使体壮而身轻，遗精滑精之病可消。

得胡桃肉通脾肾而养肺，使筋肉丰荡，而营卫协和，风寒湿难于侵入。

得杜仲、桂枝尖太阴太阳生之化之，源源不息。

得附子、甘草先后并茂，五脏丰盈，水土火环转自如，年虽老而精力不衰。

# 砂仁

《开宝》：

味辛，温。治虚劳冷痢，宿食不消，赤白泻痢，腹中虚痛，下气。

阐述：

气味辛温而柔，理气化凝，化精输精，由上而下，由下而上，由内而外，由外而内，更能使精气而合五脏，精气神赖以助之。

佐干姜、白术通五脏，而津精气血液可与营卫协和。

合附子引刚烈之气，由柔性而达于宥默之中，使元阴元阳升降得宜。

合桂枝尖引太阳出太阴，通达于交会之处。

与淫羊藿使阴阳偕行，精气运化，脏腑安和，神气泰然。

与补骨脂分清中之浊，浊降而清升。

与葫芦巴使先后天之精气，源源不竭。

得核桃米益肾滋肺，随砂仁入网膜而达脑海，补髓添精之要药也。

# 益智仁

《开宝》：

味辛，温，无毒。主遗精虚漏，小便余沥；益气安神补不足；安三焦；调诸气。

阐述：

气味辛温，通肾达脾，温肝益智。

与吴茱萸并用，行肝木之郁，化水土之寒，温精开智。男子遗精，女子带下可医，下部冷痛可疗。

与石菖蒲、细辛同用，开心窍，启肾气，使水火相合，火明而水温，气化而津畅，神魂可定，目明耳聪，而心灵手敏矣。

与姜、桂同用，启肾宣心，臣使治节得令，新君亦泰然矣。

与附子、吴茱萸同用，使肝肾温暖，木畅而气升，化源有归，痛症乃消。

与白术、甘草同用，使脾土温和，运化交流，五脏之气机，皆得其畅矣。

与补骨脂、葫芦巴同用，温暖下元，精能化气，气化流通，下元虚冷可医。

与菟丝子、蒺藜、桑螵蛸同用，男子遗精不种、女子带下不孕，皆能使之调和。

# 上安桂

《本经》：

味辛，温。主上气咳逆；结气；喉痹吐吸；利关节；补中益气。久服通神，轻身不老。

阐述：

百年以后之老桂树，生于热带者佳；下有温泉，此山必产此物。

气味甘辛，温血化凝，行气热血，有化瘀生新之能；通经达络，行气合血，助阳化阴，有生化之功能。

与甘草合用，辛甘化阳。

与附子合用，刚柔调济。

与参、术并用，暖脾温肺，使气血交流无阻，运机化机交合有方。凡气短可与附子、干姜并用，通达于元阴元阳，引气血运行于全身内外。

得鹿茸，气血双补，温精化浊，益髓丰脑。凡用脑过度，气血衰少之人，皆可用之，但分量不宜超过鹿茸。

# 葫芦巴

《嘉祐本草》：

味苦，温。主元脏虚冷气。得附子、硫磺，治肾虚冷，腹胁胀满，面色青黑；得蘹香子、桃仁，治膀胱气。

阐述：

气味辛温，暖肾益精，引土养木，滋肾益肺，生肾精，强骨髓，壮骨气，使骨壮而筋和，筋柔而气通，气畅而血流，气血交流，而筋骨肌肉皆盛矣。

得附子、干姜同用，使水土温和，气化运行不息，营卫协和有定，使五液畅通，五脏安舒，自可延年益寿。

与白术、甘草、干姜同用，使三焦畅通，精气流引，食化而津生，津富而血强，血强而脉调。今百脉调和，眠食自然，筋骨肌肉皆壮，亦延年益寿之法也。

与菟丝子、枸杞同用，使阴精阳精封固，益髓添精，为生生不息之法也。

与韭子、砂仁合用，启肾阳，益肾精，精气充足，运化大行，先后并茂，弱者强，老者壮，脏腑经络骨节，皆成自如。

# 补骨脂

《开宝》：

味苦、辛，温。治五劳七伤，风虚冷，骨髓伤败，肾冷精流及妇人血气堕胎。

阐述：

气味微辛微温，为肾脾之要药。强肾精，引肾阳与脾相合，滋脾液，健脾阴，引脾液交流于肾宫。

与淫羊藿同用，引肾阳而达脾土，脾燥得运，运化气行，而脏腑得调，生化乃依。

与附子、白术同用，使水暖土燥，而精气流通，枢机乃畅，气血交流，营卫乃行矣。

与干姜、甘草同用，使火土相通，运化大行，阴精阳精得会，生生不息矣。

与葫芦巴、益智仁同用，温肾益脾，精行而气畅，气行而血随，使气血之交流畅旺，五脏六腑之通达自然，亦强身之本也。

与砂仁、上安桂同用，使五脏通调，营卫偕行，内外安和矣。凡男子阳痿精冷、遗精淋浊之病可医；女子下元虚冷、白带崩漏之病与经期痛胀之疾，或久不孕育，皆能治之。

# 杭巴戟

《本经》：

味辛，微温。主大风邪气；阴痿不起；强筋骨。安五脏，补中；增志，益气。

阐述：

微甘气平，补虚损，引阴交阳，达骨中，循经络，壮肌腠。

得淫羊藿使微阳与脏阴交合，使津升滋肺，由筋而骨而髓。

得黄精壮肌肉，束经络，内通骨空，外达肌肉，使水湿不留，骨坚筋柔而身轻。

得黑豆滋肾益脾，五液流畅，经络得养，骨润而坚，老大不衰。

得杜仲充薄膜，宽网油，使带脉之收放自然。男子少腰疼之疾，女子少经期之病，而孕育绵绵，带下亦无矣。

得蛇床子内通子宫，生精生血，化阴中之湿蕴，浸淫之疾可治，而瓜瓞绵绵。

得菟丝子分精分血，葵水不停。

与桑螵蛸合用，任带交流，维脉得护，白崩血崩皆无，经期可调，生生不息矣。

（刘福波：葵水，是不是癸水才对。202003271603）

# 菟丝子

《本经》：

味辛，平。主续绝伤；补不足，益气力，肥健人；汁去面䵟。久服明目，轻身延年。

阐述：俗名没娘藤子，气平微甘，滋肾水，养筋润络，引经气通达于经络骨节之中，骨壮而筋柔。其子润有脂膏，自能生津益气，而长肌肉也。滑泽之功，久服生精，则目明而强且寿也。

与蒺藜、补骨脂、枸杞同用，凡男子遗精漏尿，女子白带淋滴，以此暖之。

与续断、杜仲同用，使经络柔和，周身薄膜皆得其畅。内通肾脾交合之外，外达营卫协和之区。

与桂枝尖、附子同用，引精气由筋而骨而肌腠，润肤热肉，凡周身隐忍欠灵之疾可治。

# 枸杞

《本经》：

味苦，寒。主五内邪气，热中消渴；周痹。久服坚筋骨，轻身不老。

阐述：

味甘气平，生肾精，灵心神，益水土，启肾中之微阳交达于咽嗌之地，凡咽干舌燥宜之。此物为天地交泰之能使，久服延年长寿。能益水中之精，濡润肝脾。能滋补壬癸，益精益髓，使肾心相会，加强脑力。

与胡桃肉并用，添精补髓，益肾滋肺，病人好颜色。

与元肉、枣仁并用，益智安神，肾强而心灵，延年而多子。

与杭巴戟、淫羊藿并用，引元阴元阳之精气，交会于乾坤立极之地。久服返老还童，凡用脑之人皆不得衰。

与蒺藜合用于殿后药中，大壮肾脾之精液，先后两得其茂。

# 潼蒺藜

《本经》：

味苦，温。主恶血，破瘕结积聚；喉痹；乳难。久服长肌肉；明目；轻身。

阐述：

味辛气平，微酸，主肾气益肾精，养脾液，为元阴元阳之通品。

与益智仁、补骨脂同用，温肾达脾，土暖水温，木得其养，精气上行，肺胃受益，化源润下，五脏皆调。

与枸杞、苁蓉并用，调壬癸，添精髓，骨壮筋润，脑海亦富。

与附子、白术同用，脾胃温暖，运化得灵，先后并补，男女久不孕育者能孕。

与杭巴戟、淫羊藿并用，使阴阳协和，先后并壮，阳能正，阴能守，久服瓜瓞绵绵。

# 肉苁蓉

《本经》：

味甘，微温。主五劳七伤补中，除茎中寒热痛；养五脏，强阴，益精气，多子；妇人癫瘕。久服轻身。

阐述：

气味微甘微咸，得水土之精而成，泻精落地，与地质相合而长，摇取得用，海盐养之，滋肾精补骨髓，有阴阳会合之妙用。润骨养筋，凡骨空、骨痿、筋痿之疾可治。男子精气不足不收、女子带下淋滴均可用之。

与枸杞、菟丝子、蒺藜并用，使壬癸两水和合，使精气能收，凡男女久不孕育者可用。

与砂仁、附子同用，引气归肾，化精为气，滋润经络，骨节皆得其养。

与葫芦巴、益智、补骨脂并用，补益五脏，脾肾肺之生机化机更能有用。

# 柏子仁

《本经》：

味甘，平。主惊悸；安五脏，益气；除风湿痹。久服令人润泽美色；耳目聪明，不饥不老，轻身延年。

阐述：

气平微辛，柏为长青之灵木，其子得乾金之气最富，通心安窍，引魄引魂归舍，魂魄交合，阴平阳秘矣。凡睡眠不足，头昏眼花皆医。能宣心包之结，使君火放明。能引精汁归于心宫膏盲，常常润泽，如灯中添油之意。

与远志、石菖蒲同用，使心宫开朗，引坎中之微阳而归于离，凡神魂不安之病可治。

与龙眼、益智仁并用，宁心神，强肾志，引水火之交济，助阴阳之安溢。

与枣仁、荔枝肉同用，使水土火贯通一气，中安而上下得通，并能上下相照，人身内外须纤毫之邪气不得侵入。

与枣仁并用，同达于离宫，魂魄乃定，睡眠必增。

与硃茯神同用，镇心神，洁膻中。

与西砂仁同用，纳肾气，上交于心，使胆镇而膻中得灵。能与砂仁同谐于膻中，使臣使自然，天君得其泰然，火土传其化机，而营卫阴阳，自然协和，升降无不得其畅矣。

# 枣仁

《本经》：

味酸，平。主心腹寒热邪结气聚；四肢酸疼湿痹。久服安五脏，轻身延年。

阐述：

味酸气平，通心达脾，有收魂敛魄之能，补虚损之效。能益脾宁心，使火土合德，上下刻刻相通，天地得其清朗。

与甘草同用，水火交济，心肾安宁，神魂乃敛。

与茯苓同用，利凡水而心宫得清。

与川芎同用，解肝郁而心火得明。

与知母同用，引坎水而交离宫，水升而火降，神魂有归。

与淫羊藿同用，引肾水之阳与心中之阴相合，脾之运化乃化。

与龙眼、柏子仁同用，甘辛互用，火土木谐调，肺肾亦相通矣，神清气爽矣。

与人参、白术同用，火土金互相调和，神敛而魂藏，睡稳可安，五液得润，虚烦浮躁之病可解。

与远志肉同用，引通心肾，使水火谐和。

与胡桃肉同用，滋肾益肺，使精气濡润于经脉之中。

与黄芪同用，引肾气交于心肺以上，使心肺清明，去虚烦之意。

与柏子仁同用，引脾中之液归于膻中。

# 龙眼肉

《本经》：

味甘，平。主五脏邪气；安志，厌食。久服强魂聪明，轻身不老，通神明。

阐述：

味甘气平，宁心益智，安魂敛魄，使心肾通达，元阴元阳交和自然。

与甘草、白术同用，益火生土，益精助火，迎水养木，使五脏调和。

与淫羊藿、酸枣仁同用，引心脾通达，肺肾受益，凡不食不眠可治。

与附子、干姜同用，使水火交通，上下得济，营卫交合更畅，五液源源不息。

与砂仁、益智同用，迎坎水归离，心阴归下，肺源得降，水精四布，天清地泰。

# 荔枝肉

《开宝》：

甘，温，平，无毒。主烦渴，头重，心躁，背膊劳闷。

阐述：

味甘气平，滋润脾肺，使心肾交合，生肾志，宁心神。

与胡桃肉、潼蒺藜同用，交纳肾气，使魂魄安和，凡心烦睡眠不足者可用。

与枣仁、益智仁同用，交纳火土，使神安而地泰。

与茯神、石菖蒲、远智并用，宁心养智，通窍开明，而火照耀不息。

# 黄精

《日华子本草》：

味甘，平。补五劳七伤，助筋骨，生肌，耐寒暑，益脾胃，润心肺。

阐述：

味甘微有黏性，与脂肉相似，充肌肉，壮筋膜。因质粘而生脾液，脾液丰富，腠理微密，脾壮而身轻，土富而金生，金足而水丽，水丽而木养。使木气调达，木畅而火生，火为人身立极之本，本强而全身富庶，寿域乃可同登。

与杭巴戟、淫羊藿并用，壮筋骨，肥肉，血脉调和，骨节灵便，皆阴阳燮和之理也。

与桂枝尖、白术同用，使阴阳交互，气血交流，脾运而气升，五脏谐和矣。

与姜、草同用，辛甘合化，阳运而阴行，阴转而气流，气流而血畅，人身赖此以养之，百病不生。

与牛肉、附子、干姜同用，壮骨髓，充骨节，筋润而脉和，身轻而力壮。

与补骨脂、胡桃肉同用，生骨髓，填肾精，滋肺源，悦颜色，生生不息矣。

与补骨脂同用，引肌肉与筋骨相连，使肉丰而骨坚。

与杭巴戟相配，甘辛一起，化阴为阳，助气血交流于内外，骨健而身强，久久元气回复，百病皆消。

与胡桃米、葡萄干同用，通达脾肾肺，是三才并用之意。

与韭菜同用，生新血，使肌肉润泽无燥，筋络柔和灵敏。

与附子同用，大温精气，会合于百骸之中，自然营卫协和，四肢渐渐灵动矣。

# 天麻

《本经》：

味辛，温。主杀鬼精物，蛊毒恶气。久服益气力，长阴，肥健，轻身增年。

阐述：

又名赤箭羽，气味辛温，有镇风之能，遇大风而不动摇，遇微风而摇摇摆摆，上达巅顶，下入水底而至湧泉，复由湧泉转趺阳而行腘中，出鬼眼，达膝循大肉而上魄门，由尾根而至腰中，循脊柱，由肾俞、脾俞、肝俞而入季胁两旁，上绕乳，入膻中，达心孔，循肺络，过重楼，出咽嗌，由上颚过耳鼓，通耳窍，出鼻孔，循鼻准上行至山根，由目眥入目内，循青白球，由外眥绕左右耳，出风府，循耳上，入阳明穴，循天庭，循窻门，上巅顶，镇正阳，头痛皆医。更能助清阴以护清阳，神魂易稳。能镇风，能却风，理腠理，达网膜，使风不能内窜，正邪即不想争。凡清阳被阻，可以化之，浊阴凝制，可以分之，有交济内外之用。化邪而正不伤，化浊而清更清，导风药上达于头，导引药彻通隔膜，导利药引诸二便，使阴阳不得混乱，气血易于交流，清浊易于分化，为化邪祟正之妙品也，但不宜多服。

得白芷宣秽浊，邪正分明，正扶而邪消。

合桂枝尖开太阳之气，引一阳缘木上行，循心包通肺窍，而大气升举。

合淫羊藿扶正阳，而杂邪乃蠲。

与黄芪并用，使清阳上升，浊邪外散，借甘草以奠之。

合附子、干姜有安内攘外之效能，实扶正除邪之良工也。

# 茯神

《本经》：

味甘，平。主胸胁逆气忧恚；惊邪恐悸；心下结痛，寒热烦满，咳逆，口焦舌干，利小便。久服安魂养神，不饥延年。

阐述：

气味甘平，松为长青不老之物，得地之气而结苓，吸日月之精华而成，有利水之能，化气之功。

合桂枝尖、松节理肌腠，达关节，化膀胱。

与五甲皮同用，使寒湿由汗腺而解。

得柏子仁、杜仲通心脾，调薄膜，而惊魂之梦可治，血泛血高可平。

得朱砂、枣仁镇惊悸，而魂魄各安其位。

硃茯神：气味平淡，通肠胃，分清浊，行水道，调脾胃，引水下行，为渗淡之品，导气上升，使阴阳之升降无阻，水饮、气滞、肠结、二便有碍可用。更能导上焦中之浊阴交于沤渎。如睡眠不快，水道不畅，阴凝气血流通不快，能导阳中水气所阻，均可用之，但分量不宜重。

# 茯苓

《本经》：

味甘，平。主胸胁逆气忧恚；惊邪恐悸；心下结痛，寒热烦满，咳逆，口焦舌干，利小便。久服安魂养神，不饥延年。

阐述：

渗淡之品，平淡之性，利水通淋，蓄尿蓄血可医。化太阳之气，行太阴之湿。

得桂、术宣化膀胱，上开胃口，沤渎之壅塞可行，内通而外达。

得人参、甘草，地气升，天气降，乾坤得调，阴阳得理。

得姜、附使中下温暖，上下清澈，而脏腑调和，内外安舒矣。

得上安桂助心阳，安心神。

得桂枝尖、吴茱萸、甘草化阴气而正气无伤，脾胃调和，使凝邪易消。

# 白蔻

《开宝》：

味辛，温。主积冷气，止吐逆反胃，消谷下气。

阐述：

气味辛温，行胃中之滞，引胃气与脾气相通，开胃和胃，助脾之运转。温胃开胃，开胃快膈，温胃和中。扩充胃囊，使廊廓开朗，食欲可进。启胃阳而纳谷有嘉。开启贲门，肃清胃囊，引胃气上通于心肝，膻中更能有用，下通于脾于小肠，使传化循行无间。

与桂同用，使胃气温和，食健而血生。

与五灵脂、炒麦芽同用，行土木之郁，化胃中之痛。

与藿香、半夏同用，降胃逆而呕吐可止。

与吴茱萸同用，使肝胃调达，开郁止痛。

与人参、甘草同用，使土运而金畅，木郁得调。

与炒麦芽、干姜同用，开胸快膈，胸痛胃痛可医。

与附子、桂枝尖同用，解胸腹之胀满，使土运而水行，清浊分矣。

与厚朴、公丁同用，降逆温中，使气机上下交通，痛胀乃安。

与砂仁通胃纳气，正阳合阴。

# 人参

《本经》：

味甘，微寒。主补五脏，安精神、定魂魄、止惊悸；除邪气；明目，开心益智。久服轻身延年。

阐述：

气味微甘、微苦、微温，气平。生津液，养五脏，益五气，生五液，调营和卫，充脉和肌。引肺中之气交于中，又能导脾中之精气，上润心肺腑脏，皆能调胃和脾，润肠脏，导气机达于营卫以润肌腠皮毛，唯补元益气之通达药也。

如人参难购买，以潞党参、泡参代，但量宜重。

得甘草调脾生津，而肺津肺气皆足。

得附子交阴交阳，互为其用，温气温血，能守能镇。

得白术脾肺交达，肌肉丰盈。

得淫羊藿，二物平衡，迎阳归阴，引精归肺，肾脾肺三者均受其益，如雾如沤如渎，皆成自然。

得大枣火土之性，能生能化，养心滋肺而缓脾，如此火金土三者相并，全身之气血通畅，神魂安矣。

# 西茴香

《新修本草》：

味辛，温。主诸痿，霍乱及蛇伤。

阐述：

微辛微温微甘，舒肝调脾，开郁宣滞。

西茴香，香甜之品，气味辛温无毒，调肝和脾，化阴通阳，气滞寒凝可解，痛胀腹满可化，气凝血滞可行。为调肝脾之圣药，用时宜炒。

与桂枝尖、干姜同用，引心火而达脾宫，启肾阳而达木气，生机化机皆畅。

与附子、白术同用，温肾暖土，气化而运输灵活。

与吴茱萸、公丁同用，调脾胃之滞，而胃痛腹痛可消。

与石菖蒲、良姜同用，理心胃间之壅滞，调肝脾处处之滞机，而腹痛胀满之疾可消。

与香附、玄胡同用，凡气凝、水凝、寒凝之疾可解。

与当归、红花并用，可破气行瘀。

与川芎、郁金并用，凡膈间之气阻血阻可调。

与五灵脂、上安桂并用，肝痛胃痛之疾可医。

与葫芦巴、益智仁同用，调肾脾，而水寒土冷可温，能通达太阳少阴，而内外交通矣。

# 黄芪

《本经》：

味甘，微温。主痈疽久败疮，排脓止痛；大风癞疾；五痔鼠瘘；补虚小儿百病。

阐述：

气味甘平，生于乾坎之间，入土最深，下达黄泉，直伸无曲，且无旁枝，故能引泉水由冲脉直达巅顶，凡清窍皆得其益，且能润筋骨肌肉。

引泉水升于艮山，由震而巽而离，成为天地交泰、乾坤合和之用也。

引坎中之阳，交于离宫，转输巅顶，充润髓海，阳能举，阴能化，内外都得气血之往来。

得防己分风湿，而清浊分矣。

得附子、甘草引肾中之阳，入土温脾，大气升举，而肺之化源足矣。

得升麻旋转阴阳，而清浊之道路可通。

得白术水土合和，运化有方，津液得源，降下润上，天清地泰矣。

得杭巴戟、淫羊藿使阴阳交合，出入旋转，上下内外，无不相宜，凡筋痿阳痿皆可交叉而用。

得当归气血双调，一行气，一通血，补血取黄芪之行气，气行而血行；调血取当归之辛润，引气入血，气旺血足，是水火交济之用。

得桂枝尖化膀胱之气，使气达三焦，交脉络，而周身之经络，皆能营润，且化源畅旺，骨髓得充，是金生丽水矣。

得杭巴戟迎精气归于周身经络薄膜，上传于脑，下归于肾，意使骨充而筋柔，冀期手足温暖而灵活。

得韭菜清新之品，起阳子苗，引坎中之微阳达于肝脾，使气调而血流，血流而风息，四肢可得暖和。

# 南藿香

《别录》：

味辛，微温。主疗风水毒肿，去恶气，疗霍乱，心痛。

阐述：

温辛微温，香通脾胃，清洁尘氛，又通肺窍，又开膻中，能内而外，引膈间之秽浊，外出皮毛，上通鼻孔，下出魄门，为分清分浊之能使。

与白芷、陈皮同用，理肌腠，开皮毛，凡四时不正之气，伤及清窍，以此开之，化之，一嚏一汗而解。

与厚朴、半夏同用，开胸膈，降冲逆，疏膜原。凡廊廓不清，胸膈不开，昏闷不解，以此开之解也。

与生姜、葱白同用，启膻中，快胸膈，舒脉道，凡秽浊壅塞清道，重楼不畅，呼吸不顺，以此引之。外取微汗，上开喷嚏，下通二阴，用此分清别浊，上下清澈，邪去而正扶。

得石菖蒲通心达肺，迎肾中一阳，交于上焦雾露之中，天地之尘氛，一扫而清。

得升麻分清分浊，内和而外舒，一切秽浊冰消。

藿香扫尘氛，蠲秽浊，煨姜温中宫，行运化。

得附子、桂枝尖化胃中之浊，引膈间之滞，与桂附连成一气，大气得以升举，精血可能流通。

与紫菀同用，疏导肺络，通达气机，馨能通幽。

与茜根同用，理气中之滞，疏三阴之络，达于三阳，使阳动而阴行，瘀流而正安。

# 南山楂

《本草》：

味酸、甘，微温。化饮食，消肉积，癥瘕，痰饮痞满吞酸，滞血胀痛。

阐述：

味微酸微苦微甘，化肉积，消菀陈，理肠胃，行脾滞。

得炒麦芽使肝脾相通，醒脾而舒肝。

得砂仁理脾胃，和五脏，而中枢运转。

合桂、术化阳分之湿，脾旺而水积可行。

合干姜谐火土，而顽积可化。

合硼砂化肉积，而疳疾之病可医，螬蛴之通可安。

# 麦芽

《药性论》：

味甘，平。消化宿食，破冷气，去心腹胀满。

阐述：

气味微甘，有冲和之性，富生生之能，肝之本谷也，疏肝理脾，使木土交功无刑。

气味和平，理肝和脾，使脾胃无阻，肠胃得调，食饮易化，腑脏可通。凡肝郁气郁、肝脾收缩，火不温土，以调理之，小儿老人，虚弱尤宜，用时宜炒。

麦芽调肝之凝滞，脾肝得治，上下更能交通，肠胃也得快畅，薄膜肌腠内外通达，营卫协和，内外照顾，手足可温，血液随阳气而行，冷汗即解。

与甘草相合，由脾而肝，火环土中，入肺而肾，金水相生，上下交流。

与南查相合，化气滞，行血瘀，消肉食，通肠胃，生化之本也。

合半夏、制南星化痰涎，降浊阴，而哮喘气壅可平。

与桂枝尖相合，麦芽解肝脾之郁，使水土木互相调护，骨节筋络枢转自然，与桂枝尖一起，阴阳一气，全身都化成太和之体，是转危为安之意。

同姜、术助火土，使化机畅达，生生不息矣。

麦芽解肝脾之郁，使木调而脾充，更助生生之机，生姜通达神明，使二火相照，上下更能相亲。

（刘福波：南查，应是南楂。202004031609）

# 葱

《本经》：

味辛，温。主明目；补中不足。其茎，可作汤，主伤寒寒热，出汗；中风，面目肿。

阐述：

气味微辛微温，通冲脉，出肺窍，引百脉之流行，行清浊之往来。青白相兼，通经通络，通达内外，宣清窍，化浊阴，使九窍无阻，百脉可调，肌腠网膜得其润泽，五郁得化，并能导阴阳往来顺利，使营卫气血得调，唯助生生化化之机，一切虚热恶寒，皆可化之。

用葱白随离宫之意，通肺达络，周身过往神经刻刻来往不绝。

葱白引通百脉，使气血交流得畅。

葱白引脉道之凝污，气机可畅。

葱白通经达络，引脉归根，使枢机之机能达无阻。

葱白引辛温之品，行诸经络脉道，使气血得以互流。

葱白通心脉而交诸络。

葱白引气血到达筋络百脉之中，使筋络柔活，百脉畅通，痛定瘀消。

葱白上通诸脉，使胃之大络与肺络相合，意引邪从口从鼻而出，或唾血衂血，如此肺胃通畅，元阴元阳，各正其位。

通幽达微，迎气归内，引血归中，使周身穴脉，无丝毫之僵滞，使阳跷阴跷，灵活于八脉之中。与甘草同用，奠中宫，使四旁通达。

能使气机由脏而腑而肌而皮毛，宣通鬼门，微汗而窍开，阴降而阳升，气血循环有路，邪去而正扶，为奠中祛邪之巧法也。与姜、草同用，使火土相合，心脾有用，而全身调达。

与姜、附同用，使水火相济，而天下温和。

与术、桂相合，使气血交流，上通化源，下达至阴。如阴邪被阻，中宫不通，阴邪上僭，头面发赤，是两火不安于位。

# 冬虫夏草

《本草从新》：

味甘，温。甘平保肺益肾，止血化痰，已劳嗽。

阐述：

生于积雪之中，冬季伏土中蠕蠕而动。春末由尾出芽生苗，至夏成草。如采此物，冬季采最昌，满山是雪，此处无雪。其性半阴半阳，用之宜根苗合用，能通达阴阳，交合气血，凡精少人宜之。

与蒙桂、鹿茸合用，温精温血，补脑填髓。凡男子阳痿、淋滴可用。女子久不孕育，半产漏下，精散淋滴，血带淫沃皆可治之。

与参、芪、当归合用，气血兼施，阴阳助调。凡男子精不化气，女子气不纳血，用此调之。

与枸杞、蒺藜、苁蓉并用，益精生髓，使精血和合，助男子生生不息之能。

与胡桃肉、起阳子、鹿衔草并用，凡阳痿可起，阴毒可消。

与菟丝子、葫芦巴、益智仁并用，引阴阳交合于精血之中，使筋强而骨壮，为种子之妙药也。

# 东阿胶

《本经》：

味甘，平。主心腹内崩，劳极洒洒如疟状，腰腹痛，四肢酸疼；女子下血，安胎。久服轻身益气。

阐述：

驴皮之精血，与东阿井之水混合而成，滋血润肺，清风润木，心脾有用。

与姜汁同用，使清浊分化，气血交流，凡肠风下血、虚燥咳血，可用之。

与当归合用，泣血之病，气血交凝百脉，失调皆可用之。但用之宜谨，凡气短痰凝之病不用。

# 鹿茸

《本经》：

味甘，温。主漏下恶血；寒热；惊痫；益气强志；生齿；不老。角，主恶疮、痈肿；逐邪恶气；留血在阴中。

阐述：

即斑鹿顶口硃，此药五方皆产，生于东方者为苍龙，生于南方者为金龙，生于北方者为乌龙，生于中央者为黄龙。与东南合产者、西南合产者为最好，其类似麒麟，有飞腾之性。其角从冬至一阳所发，至夏至而熟，其质根于冲督而生，得生长之气最富，其茸得冲督之精气结合而成，名曰顶上硃，独生者为奇，双生者为偶，奇者难得，偶者易逢，奇生大壮真阳，补益精髓，偶者阴阳交合而走。其中含有燐质，不宜过火，因燐见火而飞，用之需用温气热血之品配之，或壮气补血之品以引之。凡用脑过度，精气神耗散过多，可服。凡挥发之品，凉滞之品，利气之品，不宜同服之，服之无效。此药之性能，正一阳充分之时，采之人服之，通达冲任，与督脉相交，添精补髓，与精气神相合，内大壮元阴元阳，外大壮经络骨节，有却病延年之效。

与附子、上安桂、砂仁相合，引诸经络交合之处。

与黄芪、当归合用，引气血交流于上下。

与白术、甘草相合，引精气固守于中宫。

与淫羊藿、起阳子相合，引阴阳通达于内外四肢百骸。

与补骨脂、葫芦巴、益智仁相合，使骨空之丰满，经络之柔润。

与胡桃肉、干枸杞、巨胜子相合，通达五液，交流于五脏六腑，令人年老不衰。

# 陈皮

《本经》：

味辛，温。主胸中瘕热逆气，利水谷；久服去臭，下气，通神。

阐述：

气味辛平，微苦，行气开郁，外通皮毛，内通网络，通脾肺而舒肝，达重楼而开膈。行肌腠，化纹理之壅塞。

得南山楂、茅术行水气，而消肉积。

得苏子、白芥子降痰凝而菀陈可消。

得姜汁、桂枝尖上下通行无阻，内外开合得利。

得人参、甘草益气调血，二气可平。

与葫芦巴益肾脾之精液，可润肠通胃，清浊更能分化。

与淫羊藿引阴阳之会通，使升降循行无阻。

与防己、芥花，引开肌腠透出皮毛。

与升麻拨转气机。

与厚朴降逆归下，上中之膈无阻。

与甘草奠安脾土。

与葱白引通脉道，务期疹瘀从气机鼓荡而出。

得苍术拨通肌腠，期微汗为要。

# 紫菀

《本经》：

味苦，温。主咳逆上气，胸中寒热结气；去蛊毒；痿蹶；安五脏。

阐述：

即女菀，微辛微苦，有启菀陈之能，有疏络润金之性。

与陈皮同用，调肺疏络，凡风痹痰痹可平，虚燥口干可清。

与附子同用，引肾气达肺，而气暖血行，痰化凝消，寒咳气壅之病可治。

与桂枝尖同用，使乾坤交合，而天清地宁，凡壅塞清道之病可化。

与姜草同用，阴阳协和，气化得宣。

与法半夏、制南星同用，分清浊，洁化源，而上下无阻，气壅可平，痰喘可医。

与茯苓、白术同用，渗淡行水，而肺络可疏，气壅可平。

与蒲黄、炮姜、陈艾同用，化瘀血，导隐痛，失血便血可蠲，凡女子月信失常，少腹隐痛，气血交阻可化。

与香附、木香同用，理结气而癥瘕痞块能化。

与麒麟竭并用，化气中之血，血中之滞，凡肝脾中之郁结，女子血块气痞，带下久冷，佐桂枝尖一切皆消。

与麻黄、葱白同用，内达百脉，外行皮毛，凡寒热交作之病，使外通而内和，寒热自解。

与白芥子、杏仁同用，降肺利肺，疏肺导肺，而清阳中之浊阴可化。

与皂荚仁化肺痈，调肺壅，生肺液，化清中之浊，消气中之凝，使络疏痈脓可化。

得胡桃肉滋肾精。

得上安桂化血瘀。

得砂仁导气滞，化精气，而肾肺相合，精液流行，气化大行。精凝血滞，气化不宣，化源不畅，用此肾肺双调，皆能治之也。

# 法半夏

《本经》：

味辛，平。主伤寒寒热心下坚，下气；喉咽肿痛；头眩；胸胀咳逆，肠鸣，止汗。

阐述：

气辛微温而烈，采于夏至之半，法制则气平矣。有降逆之能，通卫之效，化痰消浊。降胃中之逆，引胃与脾相协，使上通而下达，胃中之污秽降归于肠。

得制南星分化浊气于二阴。

得石菖蒲、紫菀疏肺络，豁膻中，而清浊可分，吼喘可平。

得茯苓、姜汁气化乃宣。

得白芥子引痰涎下降于大肠，降胃中之逆气，引诸痰水归于水道，蠲痰而喘可定。

得桂枝尖、茅术行水化气，引太阴之脾湿，降肠胃痰湿，使少阳之枢纽能上能下，能开能阖，太阳之气机无不鼓荡运行。

# 石菖蒲

《本经》：

味辛，温。主风寒痹；咳逆上气；开心孔，补五脏；通九窍，明耳目，出声音。久服轻身，不忘，不迷惑，延年。

阐述：

生于水石之中，气味辛微温微苦，通心窍而达重楼，入水底而引微阳。

得茯神行浊水而上升清气，开心窍而布令膻中；微加朱砂，以镇灵台，神魂得安。

合葱白开心肺之窍，分清浊之路，痰喘可定，迷蒙可解。

与蓖麻叶同用，疏重楼，行秽浊，清浊分矣，哮喘定矣。

同姜汁更良。

加甘草而阴霾散去，妖氛可清。

与远志同用，开耳宣聪，迎精气，通达于清窍，化浊阴荡涤出二便。

# 天南星

《本经》：

微苦，温。主心痛寒热，结气，积聚；伏梁；伤筋痿，拘缓；利水道。

阐述：

气味辛温，有毒，法制乃用，性刚烈入空窍，达隔膜，循网络，清澈三焦，荡涤肠脏。凡空窍中有尘氛瘀浊流而为痰，以此豁之。如清道中阻碍呼吸，哮喘气急，无论风寒湿所阻凝，皆能化之。降膻中之痰涎，归于决渎。辛苦之味，辛以润之，苦以泄之，化胃囊中之污浊。

佐法半夏使分化降逆有力，拨动阴道降清中之浊，起浊中之清，升降自然。化上膈之痰，逆降于沤渎，水道得通，气机得畅。降胃中之污秽归于沤渎，拨网油调烦逆，使网油中之脂膏流达于筋络，转逆为顺之意，亦降浊之意也。

与法半夏、姜汁同用，洁净肺腑，开通道路，使重楼膻中均得宣调，上焦可成雾矣。

与紫菀、广皮同用，疏肺络，开毛窍。使内外通达，尘氛可去。

与厚朴、桂枝尖、茯苓并用，而气水行，决凑可通。上下相照，中间瘀污尽蠲，一切饮症皆能化之。

与白芥子、马兜铃、杏仁并用，开膈快肠，使中州决渎，气化朗行，上窍得其清，呼吸皆成自然。

与附子、细辛同用，温水泉升大气，通幽门，使三焦膜原无纤维之扰，一切风寒凝滞之病皆能化之。

与法半夏、厚朴同用，引法半夏、厚朴之气，流归于肠胃，使浊阴易于下降。

与石菖蒲引通膻中之窍与贲门相接，胃中之痰涎可化。

用牛胆汁与天南星细末和，自贮入胆囊中，挂风处阴干，百日后取下，研细末，加法半夏、陈皮末和匀，日蒸夜露。凡几次乃入胆囊中，挂风处阴干研细后用之，名曰胆南星。

借胆汁与制南星造成一行阳道，一温经络，化网膜中之滞机，引清道中之雾露，布满于百脉，百脉流通无阻，稚阳逐渐启发，是推陈致新扶助生生之理。

胆南星与法半夏同用，豁痰降逆，隧道可通，通达肠胃，痰涎可将，肺气得清，化源更有攸归。降逆化痰分清别浊之意。

# 白芥子

《本草》：

味辛，温。主利气豁痰，除寒暖中，散肿止痛。治喘嗽反胃，痹木脚气，筋骨腰节诸病。

阐述：

气味辛温，润化为主，豁痰中之水，行血中之凝。凡阴阳中有杂邪裹聚者，皆可用之。能化顽痰之凝滞，清阳易举。能化胃中之滞，使络畅膜原可开，凝滞便消，气机更得畅矣。

与茯苓、桂枝尖同用，化气行水，消瘀化结，化阴为阳，阳气流通，阴霾消散，清升而浊降矣。

与法半夏、厚朴同用，降逆定喘，化瘀生新，引通道路，一切痰饮皆消。

与紫菀、杏仁同用，疏肺络，润燥降痰，凡痰壅于上，燥结于魄门者，使上开而下通，九窍皆清。

与制南星、陈皮、上安桂同用，温气和血，气温而血流，血行而凝消。

与姜汁、石菖蒲同用，行膻中之滞，化贲门之壅，上膈开朗，中下得畅通矣。

与附子、细辛同用，化水中之阴为阳，引肾中之阳为气，下焦温暖，上中亦得清朗。

与天雄同用，拨动火炉，温暖水泉，使水气飞腾，升于天宫，使清道清明。

与厚朴同用，引导群阴归于坎地，通达膀胱小肠与决渎相合，使精气上升，浊阴从二便而出，为彻通天地，拨动枢纽之旨。

与杏仁合用，降肺胃中之浊阴归于下焦，决渎可分。

与姜汁合用，洁重楼，通壅道，而升降得成自然。

# 贝母

《本经》：

味辛，平。主伤寒烦热；淋沥邪气；疝瘕；喉痹；乳难；金疮风痉。

阐述：

苦平之性，舒肝郁之要品。凡虚咳烦躁，皆能用之，寒郁木郁亦能调之。疏肝理脾，木成调达之相，土成燥湿之机。

得茅术、广皮理脾疏肺，痰涎可下。

得桔梗引清道之浊滞，而咽嗌畅利。

得白芥子、紫菀导肺胃之凝痰，而气喘可调。

得杏仁、法半夏，降上逆利肺胃，而风痰久凝之滞可消。

得巴豆化大肠之冷结，而凝瘀可清。

得厚朴、茯苓胸满气喘之病可调，水道可通。

与紫菀同用，疏肺理脾，导经络之血液，处处润泽。

与淫羊藿同用，引正阳归于脏阴，起脏阴之瘀蕴，随机而运化。

与枇杷叶同用，引清阳之气，脏中之血，外交于皮毛，内濡于经络，三焦重楼处处皆通。

# 山茱萸

《本经》：

味酸，平。主心下邪气，寒热；温中，逐寒湿痹；去三虫。久服轻身。

阐述：

气味酸平，收肝敛脾，凡肝阳过急之人可用。

与桂圆、荔枝肉同用，治肠滑、遗尿之疾。

与熟地、当归同用，凡妇人精散带下用之。

与淮药、杜仲同用，凡任带不收之病可治。

与西茴香同用，引气血归于肝脾，使瘀化而新生，痛即乃已。

# 食茱萸

《本草》：

辛苦，温。治冷痢带下，暖胃燥湿。

阐述：

即红辣椒，常人皆可食，如药用之病，与蒂合用，一阴一阳之谓也，为肝脾之圣药。

与葱白同用，调木土，合脉道，脾暖肝温，凡脉道不通之疾，以此引之。

与生姜同用，使火土协和，脾畅而心开，胃宽而食进，凡消化不良之人，可常食之。

与附子、干姜同用，炖羊肉，助五脏之血液，精润而气行，壮筋理皮，使内安而外和。以火烧之，治皮痹不仁，不止痛楚。

与砂仁、白蔻同用，助胃纳食，助脾消食，凡肠胃结痛之症可解。

# 桑螵蛸

《本经》：

味咸，平。主伤中；疝瘕；阴痿；益精生子；女子血闭腰痛；通五淋，利小便水道。

阐述：

即螳螂之母，结桑树上得名。味辛微苦，多子，益精虫，滋任水，男子得之精富，女子得之无带且生育不寡。

与乌贼鱼同用，滋肝润脾，使木土协和，周身气血畅流。

与桂枝尖、白芍同用，使阴阳调和，气血无凝滞之疾。

与杜仲、当归合用，使阴阳调和，气血无阻，引血通经，而经络柔和。

与菟丝子、枸杞、白术并用，生精生液，筋柔而骨壮，髓充而脑富，并滋化育。

与淫羊藿、杭巴戟同用，富氤氲之性，助生生之长。

与胡桃同用亦同。

# 丁香

《日华子本草》：

味辛，温。治口气，反胃，疗肾气，奔豚气，阴痛，壮阳，暖腰膝。

阐述：

大辛大温，舒胃调脾，引木通肾。

与甘草、干姜同用，调火土而上膈中膈得通。

与桂枝尖、良姜同用，迎火就水，使水火得济，而心腹痛胀难安之病可消。

与五灵脂同用，行胃中之积水，下归小肠，肝脾得舒，通则痛已。

与附子、法半夏同用，温下元，降冲逆，而上下通调。

与生姜、葱白同用，通上膈，火降于下，气机得畅。

与吴茱萸、上安桂同用，使肝脾得暖，生化有用。

与厚朴、石菖蒲同用，开心降逆，冲通而逆气可降，经行而脾肝得暖，五脏安舒矣。

# 吴茱萸

《本经》：

味辛，温。主温中，下气止痛；咳逆寒热；除湿；血痹；逐风邪、开凑理。根，杀三虫。

阐述：

气味辛温，调肝理脾，温肝暖脾，木土畅达，运化与调达之气皆富，为行郁化滞之妙品也，郁化滞行而痛已。

与姜、桂同用，理心脾之郁，郁开而痛止。

与藿香、丁香同用，醒脾开胃舒肝，使木土交攻，气化得宣，凡呕吐腹胀均消，而食饮可进。

与附子、桂枝尖同用，温下元，开太阳，火暖而水沸，气行而血流，诸通皆已。

与巴豆、干姜同用，暖火土，快肠胃，使瘀积下行，清浊得分，通即得止，凡寒凝气滞，冷热交争皆消。

与砂仁、贡术同用，纳气归肾，运化大行，五脏六腑安谧。

与细辛、法半夏同用，一开一降，温气旋转，凝滞流行，诸痛乃解。

与鲜石菖蒲、甘草同用，引君火下交于脾，脾畅运转与木，木得其养，使木气调达，肝郁乃解。或加炒麦芽以协助之，使肝脾得理，交攻乃息。

# 厚朴

《本经》：

味苦，温。主中风、伤寒头痛，寒热；惊悸；气血痹死肌；去三虫。

阐述：

气味苦温，降痰舒气，平逆定喘，下食安虫。

太阳少阴两相通调，阴随阳化，气血交流于百脉筋络之中，滞气化为乌有。

与枳实同用，降冲逆而行痰水。

与法半夏、姜、草同用，分清化浊，化痰降逆，理脾涤饮。

与大黄、木香同用，快痢荡澼，里急后重可医。

与桂枝尖、炒麦芽同用，下食安虫。

与藿香、白蔻同用，和胃调中，化浊为清。

与制南星、白芥子合用，悬饮溢饮可医。

与五灵脂同用，括开胃囊，使胃囊开放自如，风邪相扰木不乱摇，两土可安。

与葱白引通百脉，使气血交流得畅。

与柏子仁洁心包之烦扰。

与黄柏之清凉，是迎水以就火，火感清凉，神明自然朗照。

与胆南星同用，化胃中之凝污。

与炮姜、蒲黄化气血中之留污。

与茜根导十二经络之滞涩。

与茅术化土中之浸湿，使土得暖，运化可行。

与姜汁、童便一清重楼，一洁決渎，上下通调，清浊有分。

与郁金行气中之滞，滞去而凝化。

与炙甘草缓脾伏火，肝肾更期有用，一切滞凝易消。

与生姜引君火照临于下，与相火交相内外，一切阴霾次第而解。

# 升麻

《本经》：

味甘，辛。主解百毒；杀百老物殃鬼；辟温疾，障邪；毒蛊。久服不夭。

阐述：

气味微辛微温，有车辐纹，能分阴分阳，分清分浊，引毒气外出或下行，凡毒凝于气血之间，皆能治之。

能拨转枢纽，使清升而浊降。清气浊气各寻道而行，元气自然而归，浊阴逐渐而消。

与鳖甲同用（鳖甲乃纯阴之物，得水土之精而成），凡气血交流之毒，在阳者引之随阳而出，在阴者引之下降。

得当归清风化燥，欲毒可消。

得蜀椒辛以润燥，气血之毒可分，而清气可行。

得雄黄、鳖甲化水土之毒，其毒由大小便而出。

得甘草安脾土，强运化，而阴毒阳毒可解。

与补骨脂同用，固脾益肾，运化传精于四旁，大气升举于肺宫，上焦之雾露润降中州，膀胱之津液得藏，气化得以大行。

与贡术同用，拨转枢纽，奠安坤元，转输上下，用阳达阴，引阴归阳。

# 石楠藤

《本草》：

气味辛、温。主风血，补衰老，起阳，强腰脚，除痹，逐冷气，排风邪。

阐述：

微辛微苦，引通阴维阳维交接于筋骨之间，使筋骨联系，动作灵活，如弛长软短之疾可医。

与桂枝尖、杜仲同用，使气血交流，濡润经络，刚柔得用，并能调协带脉与任督相连，使营卫自然协和，身轻而灵便矣。

与姜、附同用，使火伏而水温，精化气行，使五脏温暖，气血交流全身内外皆得其养。

与羌活、桂枝尖同用，化风湿之凝滞，脉调而经畅，使气血交流与肌腠之间。

与松节、细辛同用，引微阳而达微空，骨节酸痛凝滞之病可解。

与当归、甘草同用，养筋润木，温气流行，风湿寒痹之症可消。

与淫羊藿、五甲皮同用，引气血之交流，使筋润而骨通，动作灵活矣。

与人参、白术同用，燥土润肺，化源运化无阻，凡纤维不灵之处得灵。

# 羌活

《本经》：

味苦，平。主风寒所击；金疮止痛；贲豚；痫痓；女子疝瘕。久服轻身耐老。

阐述：

大辛大温，有独当一面之勇敢。如用之遣一主药驾驭之，或遣一引导药为先使，药性达到病所，慎勿再服。

得桂枝尖化太阳之气，引羌活徐行三焦会通之处，探邪之所留，引诸于阳分，使邪不再内窜。

得细辛、麻黄，一引于骨节经络之间，一行于肌腠皮毛之外。

得松节、五甲皮，行骨节，达百脉，而通毛窍。

得紫菀、制南星疏肺络，使络中之瘀凝，化为痰涎，由肠胃而降。恐羌活性烈猛勇，使黄芪护元阳，而津液流行无阻。

得附子引大气升举，由下而上，由内而外，追邪气外出，而元气稳固。

得甘草、白术，引下元蒸汽，透入坤土，使水土温暖，运化大行，气机上达，全身百骸皆宁。

得葫芦巴、益智、西茴香刚柔并进，透达于二气。凡先后有瘕疝之病，逐渐而消。

# 五甲皮

《本经》：

味辛，温。主心腹疝，气腹痛；益气疗躄；小儿不能行；疽疮；阴蚀。

阐述：

微寒微酸，有治风痹之能，去寒凝之痛，健步坚筋之效。

与桂枝尖、松节同用，阳行而阴化，筋柔而骨坚。凡经络束缚节软，用此以化之坚之。

与附子、生姜同用，引阳气通行与筋骨之间，气血流于筋骨之内，是内外协和之用也。

与杜仲、续断同用，续接筋络，外达肌腠，内与骨节相连，亦内外交合之用也。

与甘草、白术同用，土燥而肉丰，使运化流行于全身，四旁舒适，身轻而灵便。

与石楠藤、羌活同用，化寒湿之凝滞，使经络骨节自如。

与淫羊藿、杭巴戟同用，使阴阳交合，气血畅达，筋骨、肌肉、皮毛皆得其养。

与葫芦巴、益智仁同用，益精温肾，使精气流行全身，经络皆得其养。

与防己、茵陈同用，清湿中所化之热，热行而湿流，黄疸去，膀胱之气化得宣，而淋闭之症可解。

与泽泻、茯苓同用，驱网油之积水，堵塞空窍之瘀污，皆由毛窍而出。

与细辛、石楠藤同用，引肾中之微阳，由经络而网油而肌腠而皮毛，使内外通达，而寒湿疲痹之病可解。

# 杜仲

《本经》：

味辛，平。主腰脊痛；补中益精气，坚筋骨，强志；除阴下痒湿，小便余沥。久服轻身，耐老。

阐述：

微苦气平，通薄膜，延经络，接腠理，有通达神经之妙用。内联骨，外联肉，引五液而润筋养骨，凡大筋弛长，小筋软短之病可治。凡精神萎靡不振之病，用此引精交达于经络骨节之间，神经得其敏活。

与潞党参同用，迎精气归于筋络，使筋柔而气和，脉畅而心宁。

与秦归同用，引血液濡润筋络，肝得其养。

与陈艾同用，调和脉络，生新去瘀，凡任带中之软缩，用此化之导之。

与松节、补骨脂同用，使髓充而骨壮、节灵而筋柔。

与桂枝尖、附子同用，使气化大行，精液随流与骨间，而阴阳可接，气血相依。

与续断、桑螵蛸同用，女子带下半产，腰痛酸软之病可消。

与葫芦巴、胡桃肉同用，补肾益脾，更能滋肺。

与蒺藜、补骨脂、益智同用，化阴为阳，引阳归阴，而阳痿、遗精之病可疗。

与枸杞、菟丝并用，添精益髓，迎阳归舍，脑充而健忘之病可消，头昏眼花失眠之症可调。

与柏子仁、熟枣仁同用，调和心肾，与肝脾相协，而心悸失眠之症能解。

与续断、当归同用，续接经络，润木镇风，病去而经调，生育畅茂。

与陈艾、阿胶同用，如女子经散、气坠、崩漏、淋滴、虚痛诸病可治。

# 续断

《本经》：

味苦，微温。主伤寒；补不足；金疮痈；伤折跌，续筋骨；妇人乳难。久服益气力。

阐述：味苦微涩，有续接纤维之能。

与杜仲同用，迎精血归经归络，通幽达微，接续纤维之能使，凡弛长软短之病可治。

与益智仁、补骨脂同用，养心益肾，使心肾相交，而睡眠可稳。

与松节、杜仲同用，迎纤维，连筋络，活骨节，而身强力健，周身灵活矣。

与白术、甘草同用，壮健坤土，而五脏皆调。

与人参、白芍同用，调木益气，使气血流通，烦躁、瘙痒之病可消。

与生姜、甘草同用，凡女子经期乍寒乍热可解。

# 松节

《别录》：

味苦、辛，温。主百节久风，风虚，脚痹疼痛。

阐述：

微辛微温，通百节，行滞机，导经络，联肌肉，护骨节，引阳出阴，引阴归阳。

与桂枝尖合用，引太阳之气，行经络，过关节，助气机之流行。

与杜仲同用，使筋络与骨节相连，冲任带三脉，更能有用。

与芡实同用，调理筋骨，通达肌腠。

与附子同用，引阳气循经通节，引气血由筋而骨而脏而腑而四肢百骸。

与淫羊藿同用，使肾脾肝相互为助，筋软而劲，骨柔而强。

与白术、甘草合同，暖中护外，而五液得以交流。

与秦归、续断合用，润经络，联骨节，而弛长软短之病能医。

与羌活、骨碎补同用，开皮腠，使筋肉相联。

与葫芦巴、补骨脂同用，引精髓而入骨空，而筋骨之力强矣。

与益智仁、西茴香同用，暖肾和脾，而肌骨相联，力健而体轻。

与黄精、杭巴戟同用，使筋肉暖和，阴从阳化，阳随阴附，营卫协和矣。

与枸杞、胡桃肉并用，使精足髓丰，而肾脾有用，庆瓜瓞之绵绵。

与韭子、菟丝并用，使癸水壬水温和。女子半产漏下，男子遗精癃闭皆医。

与石楠藤、杜仲合用，引经络之流湿，行骨节之寒风。

# 细辛

《本经》：

味辛，温。主咳逆；头痛脑动；百节拘挛，风湿痹痛死肌。久服明目，利九窍，轻身长年。

阐述：

气味辛温，开肾达肺，启一阳而交乾金，引外阳而通骨节，解寒热，散凝滞，通脉络，达皮毛，为肾肺之要药也。能散筋骨内之风，风气除，则身延而寿矣。

与天雄同用，细辛辛温之品通达于少阴之底，引肾中之微阳交于天雄。

与附子合用，温水启阳。

与甘草合用，泄土中之湿，湿去而水制，土燥而水温，脾胃皆暖，五脏得调。

合姜、术，水土火通行无阻，百脉皆畅矣。

合麻黄由里而表，引邪外出，寒湿顿消。

合葱，肾肺双调，化源有济，刚柔可和。

合法半夏，降浊升清，顺逆有归，升降得循，通行顺利，关节之病可解。

得羌活，引风寒湿由经络而关节而肌腠而皮毛，拘挛痹闭可解。

合石菖蒲，通九窍，五脏六腑之蕴瘀可消。

# 葛根

《本经》：

味甘，平。主消渴；身大热，呕吐；诸痹；起阴气；解诸毒。

阐述：

气味苦微辛，阴中之阳也。行胃气，外通肌腠，更能达皮毛，下降大肠，有升降之能。

得麻黄，通肌腠，开皮毛。

合桂枝尖、甘草、生姜、大枣、芍药能化阴为阳，协和营卫，表里双节之正法也。如阳明之肌腠久久未解，发热无汗，可暂用。

与鲜藿香、葱白、甘草，引开毛窍，汗出热解矣。

# 麻黄

《本经》：

味苦，温。主中风、伤寒头痛；温疟，发表出汗，去邪热气；止咳逆上气，除寒热；破徵坚积聚。

阐述：

气味微辛微温，通经达络，理肌腠，开皮毛，为太阳之正药也。寒凝可化，风静而平。

合桂枝尖里开而外达。

与附子、细辛合用，化阴凝于阴阳交会之中，如寒痹、湿痹、风痹之痛皆能豁之。

合杏仁浊降而清分。乃气味之最清者，故能透出皮肤毛窍之外，又能深入结痰凝邪之中，更能出入空虚之地，则有形之气血不得而御之，凡痰饮支饮可蠲。

合白术崇脾土而纳肺气。

合甘草化阳为阴，汗虽出而气不泄。

# 芍药

《本经》：

味苦，平。主邪气腹痛；除血痹，破坚积，寒热；疝瘕；止痛；利小便益气。

阐述：

木火之精，春夏之交而华，微苦气平，通心通肝，疏木郁而心畅，火明而心安。引肝胆之木精交于膻中。解肝脾之滞郁，协和气机，使气血交流，瘀血可消。调肝木之生，调润肝胆，使筋络与冲带相通，意期冲任恢复原状。

得桂枝尖起少阴之微阳，引厥阴之生发，火受益而天君泰然矣。

合大枣通心润木，而脾更畅矣。

合当归引金舒木，而心脾受益。

同郁金引木土之郁，行气行血，而结气乃解。

与丹参化毒中之燥，清毒中之郁。

与淫羊藿交合用之，使阳能入阴，阴能附阳，阴阳协和，是仲师正本而去标，为伤寒救正却邪之能使。

白芍引肝胆之木精交于膻中。

偕枣仁与君火相合，神魂得安，天君得其泰然。

# 当归

《本经》：

味甘，温。主咳逆上气；温虐寒热洗洗在皮肤中；妇人漏下绝子；诸恶疮疡、金疮，煮饮之。

阐述：

微甘微苦微辛，通肝达脾润肠，肠冷滑者慎用。

同白芍镇肝木之风，润肺金之燥，泄大肠之燥湿，泻小肠膀胱之蓄尿蓄血。

与生地同用，移水于木，木得其养而土润，燥自不生，金更受益，是肺脾肝之风燥、湿燥皆化。

得黄芪引肾水之微阳，入肝而心而肺，降而归脾，五脏皆得其养，气血皆得其调。

与人参、白术同用，燥土润物，益气生津，脏腑经络滋润得养，气血荣卫交通亦畅矣。

与炒麦芽、谷芽同用，使土木并畅，内而化物无积，外而经络四肢柔和。

得甘草、附子水暖土温，精化气行，先后并茂，天下皆春矣。

# 川芎

《本经》：

味辛，温。主中风入脑头痛；寒痹筋挛缓急；金疮；妇人血闭无子。

阐述：

得金土最富，味辛微苦而温，行气化郁，通肌腠，达网膜，行气中之滞、血中之凝，破内膜之凝结，为内外通达之良品也。

得当归化气血之结滞，助产妇快生之能使。

得细辛启肾入肝而肺，金郁木郁水郁皆解。

得桂枝尖、紫菀开太阳，疏土木之郁，出肺而肌腠皆开，平气喘而化源亦行矣。

得防风防上下之风，不能入冲脉之中，使太阳少阴无伤。

得郁金化气中之结，理血中之瘀，化肝脾之郁。

得桂枝尖统率松节、五甲皮、石楠藤疏通筋络。

得生姜辛以破之，破结行气，使胃口开阖自然。

# 秦艽根

《本经》：

味苦，平。主寒热邪气，寒湿风痹，肢节痛，下水，利小便。

阐述：

微苦微酸，引通肌腠经络凝滞之风湿，凡潮热骨蒸似寒似热，引之外出。

与桂枝尖、茅术同用，清风泄湿，通肌解热。凡五心烦热，胸中苦闷者能解。

与秦归、松节同用，引骨节、经络之凝滞从肌腠微汗而解。

与白芍、桂枝尖同用，使土木调达，气血宣通矣。

# 甲珠

《本草》：

味咸，微寒。除痰疟寒热，风痹强直疼痛，通经脉，下乳汁，消痈肿，排脓血，通窍杀虫。

阐述：

即穿山甲，生于深山旷野之中，穿山透水，凡遇五矿皆能穿破而出，遇水即浮，以之治人通筋入骨，透达于十二经络。

凡人身中有瘀滞久凝癥瘕痞块用此，引之化之，但须附子、桂枝尖辛温之品以佐之。

与黄芪、秦归同用，引入于气血之中，使瘀化而新生。

与姜、术、草同用，以引之，助脾之运化，一切瘀滞，随机而化。

与参、芪同用，壮气血，使山甲随气机流行于骨节筋络之内，一切凝污化为乌有。

与乳香、没药同用，化癥坚之滞痛，消空虚赘瘤。凡关节寒湿风邪阻碍气血成为流注之病者，用辛温调和之品以佐之。

# 海马

《本草》：

味甘，温。暖水道，壮阳道，消癥块，治疔疮肿毒。……入肾经命门，专善兴阳，功不亚于海狗。更善堕胎，故能催生也。

阐述：

气味微咸，有通木钻贴之能，入骨通脑引精归经归络。凡骨痿、筋痿，此能化坚为柔，柔能制刚，健骨轻身之妙。

与附子、砂仁同用，温肾精，纳肾气，由外而中而内，全身经络骨节皆能刚柔相济。

与鹿茸、上安桂同用，益精补髓，益智凝神，使气血与周身经脉骨道处处皆通，先天不足、后天失养之人久服病却，而筋坚骨健，而身轻益寿延年。

# 海桐皮

《海药本草》：

味苦、辛，平。主腰脚不遂，顽痹，腿膝疼痛，霍乱，赤白泻痢，血痢，疥癣。

阐述：

生于南国，得火土之精最富，有千年不死之时，其皮如鳞甲，内有薄膜，是经络中有黏质，似脂膏。凡筋冷皮寒，不灵活者可用。

得附子、桂枝尖合用，温精温气，通达于经络皮腠，久久皮肤肌腠经络温暖。

得松节、杜仲并用，引精气通达于经络筋肉之间，骨空之中。

与干姜、甘草合用，温精温血，使气行而血流，经络骨节逐渐柔和。

# 香木瓜

《别录》：

味酸，温。主湿痹邪气，霍乱大吐下，转筋不止。

阐述：

即贴梗海棠之果，香者尤良，微酸微辛；理肌腠，通网油，快肠利气，理脚气最良。

与贡术同用，通达太阳阳明，行肌腠，通皮毛；凡湿气流入肌腠能消。

与木香、防己同用，快膈开胸，通肌达网，凡腹中隐痛欲开不开之状能消。

与法半夏、陈皮、松节并用，循经络，通网油，达关节；凡湿热寒痹于经络骨节之间者，以此引而伸之。

与乳香、杜仲、续断并用；凡寒湿侵入经络缝穴之中，以此引而伸之。

与逢术、郁金、青皮并用，内开膈疏络，外循经理脾；凡湿久于经络之间，以此缓之。

# 香白芷

《本经》：

味辛，温。主女人漏下赤白；血闭阴肿；寒热；风头侵目泪出；长肌肤润泽，可作面脂。

阐述：

气味辛温微苦，芳香之品，入肺通络，化清中之浊，化阴中之秽，分金土之郁，涤脏腑之秽；凡气血中有留污，瘀积肌腠或肤表，此可治之。

得石菖蒲调达心肺，重楼得清，治节可行，神明得泰，消头脑之昏闷。

与辛夷花、芥花同用，通心窍，出膻中，入肺达络，醒脾化阴，清秽浊之要药也。

与甘草、细辛同用，启肾入脾，导清阳而上升，降浊阴而下行，化气滋源，清浊分明，魂魄得清爽矣。

与葱白、姜、附同用，引皮腠之秽外出，达水火交会之要点；如此上窍之昏浊及清，内外之闭塞豁然矣。

# 五灵脂

《本经》：

主堕胎，令产易。

《本草》：

止妇人经水过多，赤带不绝，胎前产后血气诸痛，男女一切心腹、胁肋、少腹诸痛，疝痛，血痢，肠风腹痛，身体血痹刺痛。

阐述：

微辛气平，分水土之滞，行胃郁之凝，水降郁开而痛止，土和而运化大行。

与桂枝尖、茯苓同用，化气行水，利膈通幽；凡在心胃之间者，以此引之导之。

与甘草、干姜同用，心脾双调，火明而运化大行。

与白术、附子同用，燥脾暖肾，使气升而阴凝可消。凡膈间之痛自已。

与石菖蒲、良姜同用，凡隔间之病自已，心肾双调，化阴为阳，窍开而脉行。

与葫芦巴、韮子同用，温肾精，亦肾水，水泉得温，大气得举；凡男子失精，女子带下经闭之疾皆能治之。

（刘福波：隔，应作膈；韮应作韭。20200411）

# 广茜根

《本经》：

味苦，寒。主寒湿风痹；黄疽；补中。

阐述：

微辛微苦，行气滞，化瘀血。凡经络中之淤滞，可引而通之。

引肺络之气，下降于脾，与运化同行，使精气血归于五脏六腑之中，上膻中引君火照临下土，上胆汁起相火熏蒸于颅顶，使两火相照，中间阴雾化为乌有，太空必然清朗，上膈、中膈、下膈不存一点污秽，务期营卫协和，阴阳燮理，实助生生化化之旨圭。

与紫菀同用，疏经络之滞，引百脉之流行。

与蒲黄、炮黑姜同用，化膈间之凝血，拨转气机。凡痰中带血、咳血、咯血可医。

与陈艾、童便同用，化瘀生新，调气行血。

与姜汁、广皮同用，分痰中之瘀滞，使经络无阻，腠理畅通。

与松节、石楠藤同用，治经络之痠痛，腰背之隐疼。通骨节，疏经络，使气机畅达，疼痛乃安。

与五甲皮、杜仲同用，引阴维阳维与带脉任脉相交，使络柔而筋坚。凡足[火巴]、手软、腰痠之病可治。

与当归、桂枝尖同用，使阴阳互行，阳随阴转，阴行阳动，亦气血变换之用也。凡女子月信衍期，用此药以引之，使气血凝滞化为乌有，瘀去而新生。

# 蒲黄

《本经》：

味甘，平。主心、腹、膀胱寒热，利小便，止血；消瘀血。久服轻身，益气力，延年神仙。

阐述：

气味平淡微香，清华之品，行秽浊而清阳可升，蠲凝瘀，而新血可生。因得水石之精华，上通华盖，下迎水泉，凡血症皆宜之，宜生用。

与炮姜同用，化浊为清。

与紫菀同用，疏络和脉。

与童便合用，行脏腑之菀陈，启木土之生机。

与葱白、陈艾合用，解脉络中之凝污。

与姜汁、童便、韭菜同用，化宫室之凝污，去瘀而生新。

# 乌贼骨

《本经》：

味咸，微温。主女子漏下赤白经汁；血闭；阴蚀肿痛寒热；癥瘕；无子。

阐述：

即海螵蛸，墨鱼腹内之骨，气味皆平，为阴中之阳，化血中之凝。女子胞室有寒湿凝于其中，久久成带，所以能主带下清洁子宫，化阴为阳，瘀消而新生，不孕者能孕。调理任带，通达会阴，使冲任督带四脉，能升能降，能放能收。凡女子下元虚冷，久不孕育者，可与桑螵蛸、淫羊藿同用，分清别浊，引阳会阴，使阴阳燮理，气血交流，浊化而清升，更能益精补髓、地道丰富，氤氲更长之道始于此。

与续断、杜仲、桂枝尖并用，引阴维阳维，交护于任带之间，使冲督通达，奇偶相协，而周身阴阳调和，筋富而力强，神康而气充，为生生之本也。

与附子、白术同用，调摄先后元阴元阳之气交，化精为气，化血成液，使之濡润经络，充实骨髓，更能调达脏腑，交合肌肉皮毛，为阴阳燮理之变也。

与补骨脂、葫芦巴、胡桃仁并用，使上下精气会通无阻，气血交流亦畅，精神魂魄亦安。

凡冻疮久烂不收，金疮出血不止，合菜油擦之。

# 血竭

《新修本草》：

味甘、咸，平。主五脏邪气，带下，心痛，破积血，金疮生肉。

阐述：

气味微辛，得火土之精质而成，化血中之凝，气中之滞，凡癥瘕隐积之病可消。

与川芎、当归并用，开气化瘀为新。

与蒲黄、炮姜并用，化血中之凝，理气中之滞，凡蓄血蓄尿可分，女子孕宫有久积之精气血相裹者能化。

与紫菀、附子同用，使火明而精流，精流而气行，气行而血随，疏通络中，阴阳交合中之凝瘀可消。

与桂枝尖、干姜同用，为侦察痞瘕癥结之虚实。使阳动为瘕，阴动为癥。用此辛温之味，引火精土精之质，行虚中之结，实中之坚，化阴为阳，化阳为阴，使癥者有形，瘕者顿消。

# 玄胡

《开宝》：

味辛、苦，温。主破血，产后诸病，因血所为者。妇人月经不调，腹中结块，崩中淋露，产后血运，暴血冲上，因损下血，或酒摩及煮服。

阐述：

气味辛温破坚化结，通气化凝。能破气中之结，是防余邪未尽，随同扶阳之品，肃清余毒，永无变幻之意。能破积消阴，化开土木之郁，大助生化之用。能驱蕴瘀，解土木之郁，使脾缓而木调，气血依附，自然无谬。能破膈间之滞气，行阴阳界中之留污。

与官桂、香附同用，化胃痛、腹痛、肝痛。凡气血凝滞，或癥或瘕，久久疼痛以此化之。

与吴茱萸、公丁同用，凡陈年久病之症，或心或胃或腹痛彻背者皆能化。

与桂枝尖、良姜、石菖蒲同用，凡心腹急痛，痛而闭者，面青黑，手足冷，声音不出者，皆能化之。

与良姜、陈艾同用，化气中之滞，行血中之凝，引辛温之品，通达于筋络骨节及子宫内之污垢，一扫而清。

与官桂同用，化空隙中之余蕴，务期净尽。

# 陈艾

《别录》：

味辛、苦，温。主灸百病，可作煎，止下痢，吐血，下部疮，妇人漏血，利阴气，生肌肉，辟风寒，使人有子。

阐述：

微苦微辛，通阴通阳，得阳药到达于阳地，得阴药到达阴处。凡女子月信衍期，经行腹痛，心慌意乱，久久不治。

陈艾分火土使心脾有用，升降自可旋转。温肝化肝，解木郁而强运化。化甲乙木之阴凝，凝去而火生，火生而两火能位能明，一切杂气化为乌有，是使气血之交流，养胎之要诀也。化筋络中之瘀，消网膜中之滞，使阴瘀随阳之运转，务期瘀凝净尽，使天无尘氛，地无厌秽，完成地天泰之象，亦助生生不息之意，化气中之血，血中之凝，结而为痛之病可消。化阳中之滞，阴中之凝，镇定子宫产门，收放有力，解维脉之胶滞，引火归肝，使母子相依，木郁得解，脾暖而养肝，肝风逐渐敷润，经络皮毛，均归于温柔之乡。

与蒲黄、炮姜同用，化阴为阳。

与广茜根、紫菀同用，化经络纤维中之瘀蕴。

与当归、川芎并用，破气行血，化瘀生新，止痛安胎，催产定痛。

与吴茱萸、公丁合用，解肝脾之郁结，痛胀可消。

与玄胡、官桂合用，启少阴之气，疏少阳之郁，痛胀可解。

与甘草合用，治婴儿乍痛乍哭。

与杜仲、秦归同用，使木火交达，心肝得养，木疏而心安，神魂可定。调和脉络，生新去瘀，凡任带中之软缩，用此化之导之。

与桂枝尖、甘草同用，助桂甘通达阴阳交点。

与生姜同用，借生姜逐寒之性，会合于阴阳往来之路，气血更能流通。

# 马槟榔

《本草》：

味甘，寒。伤寒热病，食数枚，冷水下。又治恶疮肿毒，内食一枚，冷水下，外爵涂之，即无所伤。

阐述：

微辛微甘，开膈快胃，宽肠利气，降逆和中，凡中上二焦之格间，有痞满、壅塞，用此豁之。

与南藿香、广皮同用，有开胸快膈之能，如隔格阴关之症，以此理之，使外开而内通。

与厚朴、法半夏同用，降逆荡肠，上中之壅塞可通，凡胸满喘逆之症可医。

与白蔻、砂仁并用，使中宫开朗，上下照应，阴邪无阻，阳气贯通矣。

与益智仁、公丁香、官桂并用，大温胃囊，大舒胃袋，胃通肝木乃顺，气通而痛病可治，脾肾暖和，气升阴消，阳升而浊降。

与石菖蒲、葱白、甘草并用，宣通气机，输转运化，迎接化源，而上焦成雾，中焦成沤，心脾肺皆泰然矣。

与生姜、上安桂同用，气壅坎心，胸痛彻背，以此温之、和之，心宁神安矣。

与青皮、甘草同用，一引格中，一理坤土，痞气消而正充无损矣。

# 花槟榔

《别录》：

味苦、辛，温。消谷逐水，除痰，杀三虫，伏尸，疗寸白。

阐述：

性烈猛，微辛微寒，有降无升，禀赋不足者，久病气虚者，宜慎之。皮即大腹皮，性稍逊，能降能宽。凡关膈虚满，用此豁之。

与白蔻、砂仁同用，温中下，启胃口。凡胸腹痞满痞胀，格食噫气，用此温中，引气上升化阴格，而格食噫气之病均消。

与官桂、吴茱萸同用，凡腹中急痛之症，用此温而化之。

与生姜、葱白同用，导猛烈之性，成和缓之用，偷关入髓，凡隐急蕴集之邪气，皆能引之外出。

# 灵仙根

《开宝》：

味辛、咸，温。主诸风，宣通五脏，去腹内冷滞，心膈痰水，久积癥瘕，痃癖气块，膀胱宿脓恶水，腰膝冷疼，及疗折伤。久服之，无瘟疫疟。

阐述：

俗名九十九条根，又名过山龙，微苦微辛，通十二经络，引交胃十五大原，入少阳而厥阴，为脾胃之枢纽。

与桂枝尖相合，升太阳之气，从肝胆而胃络，凡膜原经络之蕴热，皆能引之外出。

与蜀漆苗、草菓、白蔻并用，开胸膈，达膜原，消蓄滞，化坚痰。凡寒湿与蓄食凝于胃囊肠膜，酿成疟母之症，皆能化之。

与法半夏、厚朴、青蒿并用，降逆快胃，疏肠洁秽。凡疟久不化，无分寒疟，久能肃清。

与附子、细辛、干姜并用，化坚瘕，温肾气，暖脾胃。凡格年、格月、虚劳等疟疾皆能治之。

与人参、白术、甘草并用，壮元阳，启元阴，使阴阳燮和。凡一切欲寒欲热，欲热又寒，情似疟疾，此为元阴元阳不足之症，以此和之。

# 大腹皮

《本草》：

味辛，微温。主治降逆气，消肌肤中水气浮肿，脚气壅逆，瘴疟痞满，胎气恶阻胀闷。

阐述：

性稍逊，能降能宽。凡关膈虚满用此豁之。

与青皮、甘草合用，一引格中，一理坤上，痞气消而正元无损。

与白蔻、砂仁并用，温中下，启胃口，凡胸腹虚满痞胀格食噫气，用此温中下而引气上升，化阴格而格食噫气之病均消。

与官桂、吴茱萸同用，凡腹中结痛之症，用此温而化之。

与生姜、葱白同用，导猛烈之性成缓和之用，偷关入燧，凡隐蕴之邪气，皆能引之外出。

与木香同用，木香醒脾肝之郁滞，大腹皮通隔膜肌腠之凝。

与大黄同用，行肠胃燥结，清肠中之热。

# 佛手

《滇南本草》：

味辛、苦，温。补肝暖胃，止呕吐，消胃寒痰，治胃气疼痛，止面寒疼，和中行气。

阐述：

微甘微苦而辛，调气通肝，理脾胃，内通孔穴，外达毛皮。凡气郁于五脏，以此宣之。能理肝脾之气，导逆气归于炉中，使阴霾消化于无有之乡。

与丁香、白蔻并用，开胃化结，调气快膈，凡隔间郁而不舒者，此能豁之。

与葱白、干姜并用，通心和脉，使膻中畅达于贲门，输转与皮腠。而脾胃得理，收纳无阻矣。

与广香、砂仁同用，理隔间之气，化脏腑之阴，使元阴元阳皆归一致。

# 琥珀

《别录》：

味甘，平。主安五脏，定魂魄……消瘀血，通五淋。

阐述：

松木之精，水土之质，日月光华，照化而成，有安魂魄灵神益脑之能。凡精神魂魄不足之人，用脑过度之辈可用。能安定神魂，使头目清爽。

松木之精，日月之华，有分别昼夜交安气血之能使，人生于天地之间，借日精月华，以养其身，水火调护其形，且人之气，为天之正，人之血，为地之用，凡七情六欲扰于中者，用此安之镇之。

与石菖蒲、硃砂同用，镇神却邪，使君火宣明，群阴消散。

与益智仁、远志同用，启肾交心而水火得济。

与枣仁、柏子仁同用，使睡安稳，神魂得收。

与白术、甘草、伏龙肝并用，使火土合德，金木双调，气血之往来无阻，营卫之协和有衡。

与铁落、马脑、砂仁并用，迎魄归舍，纳气归肾，使水火得济，上下交通，惊病可医。

# 铁落

《本经》：

味辛，平。主风热；恶疮疡、疽、疮、痂疥气在皮肤中。

阐述：

气平微辛，受火之炼煅，能正能扬，摄魂敛魄，使魂能归舍，魄能归血，如日月之经来助生化之能，使收藏封固得稳。能镇神魂并镇肝胆，引血液归于脾肝，以使土木无争，肝脾得养。能镇摄精血，使神魂回转自然，气血交养自如。

与葱白、桂枝尖同用，引微阳通脉道，交合于魂魄之中，气血往来不息。

与白术、甘草同用，使脾土安宁，肝木遂意，精神魂魄得通。

与淫羊藿、硃茯神同用，引阴阳之合，和于魂魄之起止，脉息往来流利，自然人身内外无不相安。

与硃茯神同用，镇心宫而安神志。

与龙齿同用，吸坎水而达离宫。

与石菖蒲同用，起心窍而达膈膜。

与葱白同用通心脉而交诸络。

与甘草同用，奠安坤宫而元阴得守。

与琥珀同用收敛神魂。

# 伏龙肝

《别录》：

味辛，微温。主妇人崩中，吐血，止咳逆，止血，消痈肿毒气。

阐述：

即灶心土，气平微苦，得火之锻炼而成，交火土而镇神魂。通心理肝，镇魂镇胆，有中正之能使。

土得火炼，一养木，二制水，是借古人交济坎离之法。

以火炼土，土暖而火伏，火伏而缓正，正缓而阴阳营卫，更为有用。

取火土相合，使意藏于脾，神寄于心，魂归胆囊，是安定神智，使魂魄相附为用。昼则魂居上遊于目，魄居下藏于脾，即是交安火土，神魂上下相照之意也，夜则魂藏于肝，因肝胆得肾水而养，待冬至阳生之际，微阳达于肝胆，木得其养，魂得其安，睡眠自稳，是遵古意阳长阴藏，借冬至夏至分合之意，于阴阳两不相亏，实诚为燮理阴阳之奥妙也。

镇定魂魄，肝脾双调，养小儿之魄，安妊妇之魂，是使阴阳合璧之意。

导君火下交于坤土，土暖而气伏，五行之运转，决无停息之患。

与炙甘草同用，火土相合，上下相通，坤正而乾归位，气血自然畅旺。

与甘草同用，奠安四旁，运化无阻，天施地孕之气亦不息。五脏六腑之通达无阻，是调协阴阳之奥妙也。

与枣仁、白术同用，使心火之依依，调神魂之冥冥。

与当归、白芍同用，引生机化机之交合，使火土相合不相戕，引魂魄之安通，而三焦之交合无阻。

与西茴香同用，温肝暖脾，交济火土，金木得养，气血精神均能受益。

与铁落同用，摄精血归于运化，使五行流通无间，生机源源而来，希由少而壮之意。

# 石斛

《本经》：

味甘，平。主伤中；除痹，下气；补五脏虚劳羸瘦，强阴。久服厚肠胃；轻身延年。

阐述：

生于石土之中，得石土之精华而成。味苦气平，清心宫之烦热，润脾胃之虚燥。凡膻中为邪相侵，使心神不宁，用此安之。

与瓜蒌壳、石菖蒲、葱白同用，引通脉道，使肺心之窍面面开朗，凡气郁于胸如火如焚，用此散布于脉络毛窍之间，为清风徐来，一切神昏昏乱可解。

与麦冬、知母同用，引肾水交于离宫，使火清凉，水得温暖，小肠膀胱之闭塞可治。

# 龙齿

《本经》：

味甘，平。主心腹鬼注，精物老魅；咳逆；泻痢脓血；女子漏下；癥瘕坚结；小儿热气惊痫。龙齿，主小儿、大人惊痫，癫疾狂走；心下结气，不能喘息；诸痉；杀精物。久服轻身，通神明，延年。

阐述：

气平微寒，得地脉之气、水温之精而成。化阴质为阳体，有镇魂摄魄之能，壮骨髓、坚肾气、通骨节。

与桂枝尖、淫羊藿合用，引阳入阴，消阴化凝。

与附子、砂仁并用，纳肾气，益肾智，养脾助肝，宁心镇魂，凡骨脂重浊者用此分化，使骨轻而身健。

与杜仲、枣仁合用，引魂归舍，引经通络，使经络通达，而肝肺交和，睡眠之症可医。

与硃砂、龙眼肉并用，宁心益肝，安魂定魄，凡惊悸梦昧之症可治。

# 龙骨

《本经》：

味甘，平。主心腹鬼疰，精物老魅，咳逆，泻痢脓血，女子漏下，癥瘕坚结，小儿热气惊痫。

阐述：

为纯阳之物，能收能敛。凡虚汗盗汗可疗，梦遗滑精可治。

# 郁金

《本草纲目》：

气味辛、苦、寒，无毒。血积下气，生肌止血，破恶血，血淋尿血，金疮。

阐述：

气味俱厚，破结气，化癥坚，开气快郁。

与公丁、官桂同用，破结气止疼楚，凡腹中、关膈有隐忍气血凝聚之疼，皆能消之。

与陈皮、法半夏、厚朴同用，舒肝脾之郁，降冲逆之气。

与吴茱萸、胡椒同用，温肝温胃，消凝化结，凡胸膈腹胀，疼痛坚实皆可消。

与紫菀、桂枝尖同用，疏上用下，中宫之虚满、虚痞可消。

与甘草、白术同用，凡脾滞、完谷不化之积，用此温之化之。

与砂仁、白蔻并用，温理脾胃，郁解正扶，隐疼亦消。

# 瓜蒌壳

《本经》：

味苦，寒。主消渴，身热；烦满大热，补虚安中，续绝伤。

阐述：

微辛微寒，外达肌腠，内通膈膜，清肌腠膈间之热，为郁热之良品也。

与淡豆豉同用，发肌腠开皮毛，凡五心烦热，湿郁于中之病可理。

与贝母、青皮舒肝脾之郁。

与厚朴、法半夏开膈浊降，而气滞可利。

与麦芽、甘草舒理肝脾，上下皆通。

与广皮、紫菀调肺络，开胸膈，而肌腠可通。

导桂枝尖宣化之气，达于肤腠。

# 薤白

《本经》：

味辛，温。主金疮疮败；轻身不饥，耐老。

阐述：

味辛性温，主胸痹刺疼，温中助阳，下气散血，辛温能化结气，舒肝理脾，腹中结气，冷痛宜用。

与生姜同用，引心火而降入脾土，土畅而木得其养，调达运化皆成自然。

与栝蒌实并用，开胸膈，疏胃结，使胃气下降，与脾阳相协腹痛乃已。

与桂枝尖、附子同用，温中下，行气滞，而结解气升，脾肾得其快利，而清浊分焉。

与法半夏、厚朴同用，开肠胃之壅塞，舒肝脾之郁结，使阴气下行，而清阳得以上升。

与羊肉同用，凡中下之寒结可消，而腹中之隐痛得解。

与丁香同用，胃冷、脾冷、肝冷之痛可医。

与白酒同用，行气行血，凡阴关阳膈之症可消。

与葱白同用，凡七情之痛症，得此引通而痛止。

# 枳实

《本经》：

味苦，寒。主大风在皮肤中如麻豆苦痒，除寒热结；止利；长肌肉；利五脏；益气轻身。

阐述：

气坚实满，微辛微苦，开膈行气，降逆气，破坚凝消痞满。

与桂枝尖、厚朴同用，使阳气宣化，阴气下行，如痰水与气相裹之病可治。

与栝楼并用，开膈快膈，利气化凝，有顽硬之痰，或胸中结气，皆能通之。

与薤白同用，引胸膈之结气，下行腹内，矢气乃消。

与附子、干姜同用，使心肾温暖，气化下行。

与石菖蒲、吴茱萸同用，凡肠胀腹满，肝结脾郁之疾可解。

与法半夏、细辛同用，降逆通幽，阳动而阴消，用之宜谨，禀赋不足者，斟酌用之。

与大黄、木香同用，蠲秽浊，行凝瘀，凡寒湿与蕴热相结之痢症，口禁不食，腹胀难安，用之荡滌，使幽门通畅，胃即迎食。

与防风、白芷同用，去肤风肤痒，肌肉可理。

# 远志

《本经》：

味苦，温。主咳逆伤中，补不足，除邪气；利九窍，益智慧，耳目聪明，不忘，强志，倍力。久服轻身不老。

阐述：

辛温通密，为心肾之通达药也。引密中之阴归于坎水，启胃中之阳交于离火，凡心烦心乱心燥、肾燥肾寒肾凝，用此分之化之。

与石菖蒲、益智仁同用，开心窍而迎肾水，启肾密而达宥中，成为天地交合之圣品也。

与枣仁、龙眼肉、茯神并用，引魂魄之安溢，昼夜有分，引气血之交流，阴阳有衡，为子午交合之能使也。

与上安桂、枣皮并用，行阴行阳，引气引血，为人生阴阳交合之品。

与附子、甘草同用，为生长收藏之导使，使春得其养，秋肃其收，冬封其藏，是用行全藏之神机也。

# 木香

《本经》：

味辛，温。主邪气，辟毒疫温鬼；强志，主淋露。久服，不梦寤魇寐。

阐述：

气味辛温行气，开气降气，有通幽破膈之能，凡五郁不正之气滞于膈间，以此分之化之。

与生姜同用，分水火之升降，调气血之往来。凡内郁于中者可消，气升而质化，阳动而阴流。

与桂、附同用，使内外交通，上下流行。凡气滞血凝外壅内塞，使阴阳互流，水火交攻，一切瘴症能消。

与术、草并用，安内而外清，神魂互相安护，二火能明能位，为却痛之要品也。

与大黄、厚朴同用，降胃通肠洁垢浊污，快肠利气，而阴阳自调。

与公丁、石菖蒲、吴茱萸并用，化腹中之滞，一切痛症乃解。

# 韭菜

《别录》：

味辛，酸，温，无毒。归心，安五脏，除胃中热，利病患，可久食。

阐述：

上青下白，通上下，引木金之气归于离火。使火制金，金能制木，水土皆生。春暖，阳易生，而阴易长。更能调四时生长收藏之能。使人身阴阳之气血交流无渐，循环无断。

与黑木耳相合，化血中之瘀，气中之阻，使瘀去而新生，天清而地泰。

与杭巴戟、淫羊藿同用，使阴阳往来，升降成其自然。

与米百合、胡桃相合，使周身脉络通达，血流灌溉不息，外而肌腠柔润，内而筋骨相连，使人身无筋骨酸痛之疾。

# 起阳子

《本经》：

味咸，微温。主崩中漏下，破子臧中血；癥瘕结气，寒热，腹痛；无子，阴痿不起，补不足。

阐述：

即韭菜子，用之微妙。微辛微温，能启水中之阳交合于肝脾调达，与运化畅通于筋骨皮肉，使营卫协和，阴阳燮理，可能终身无病矣。强肾补阳益气，凡寒凝血滞之病皆可能除之。

与淫羊藿同用，引阴入阳，引阳出阴，使阴阳交合于空虚之地。内外调达，气血畅通，凡经络骨节轻健异常。

与附子、白术、生姜同用，使火土交合，上下相照，内外相应，阴生阳长，源源不息。

与附子、甘草同用，脾肾温暖，阳正阴守，周身脉道经络纤维无阻。

# 辛夷花

《本经》：

味辛，温。主五脏、身体寒热，风头脑痛；面䵟。久服下气，轻身，明目，增年耐老。

阐述：

微辛微温，通咽嗌，开鼻孔，达脑海，凡头上昏冒，鼻塞喉痹可清。

与川芎、儿茶同用，凡鼻渊、鼻漏、鼻瘜可分可化。

与白芷、荆芥、薄荷同用，化尘氛洁清道，凡咽喉不利，重楼壅塞，津液不升，用此引清降浊。

与葱白、石菖蒲、广皮并用，开心肺之窍，化清中之浊，鼻衄、鼻渊可治。

# 苍耳子

《本经》：

味甘，温。主风头寒痛；风湿周痹，四肢拘挛痛；恶肉死肌。久服益气，耳目聪明，强志，轻身。

阐述：

气平微苦，理机腠，通皮毛。凡秽湿郁于肌腠皮肤之中痒痛、隐疹浸淫、疥疮、痔疮可治。

与白芷、苍术、蛇床子、地肤子并用，治周身风痒，皮破出黄水可服可洗。

与桂枝尖、土茯苓同用，分清中之秽，化脾中之氛，以此服之洗之。

与石菖蒲、当归同用，凡四肢挛风痛痒寒热可清。

（刘福波：这里的“机腠”当为“肌腠”，参上下文。202004151307）

# 青箱子

《本经》：

味苦，微寒。主邪气皮肤中热，风瘙身痒；杀三虫。子名草决明，疗唇口青。

阐述：

即鸡冠花子，入眼目出锐眥，目胀目昏，迎风泪者，以此通厥阴少阳两经络从肌腠而解。

与木贼、红花、白芷并用，清血中之凝，化睫中之邪，内障外障，羞明怕光，用此服之洗之。

与薄荷、菊花、芥花并用，凡目中之内外又热又痛，难撑开者，以此服之洗之。

与细辛、桂枝尖同用，凡寒湿夹气，阻塞冲任，上干目中，痛胀欲裂，云雾遮睛，以此拨散阴霾，宣通气机，使清升而浊降，凝散而光明。

与附子、砂仁壳同用，助阳化阴，壮气化痰，使气血之流通，痛止而目明。

与葱白、生姜同用，引脉络之通达，凡血液不畅者，以此引之通之。

# 蛇床子

《本经》：

味苦，平。主妇人阴中肿痛；男子阴痿；湿痒；除痹气，利关节；癫痫；恶疮。久服轻身。

阐述：

气平微辛，引血润燥，清肌腠中之燥湿，解皮肤上之风痒。能透达于皮肤筋络肌腠之中，引瘀浊外出，瘙痒可平，扫灭肌腠毛窍间之瘀蕴。

与白芷、当归同用，清风润木，解燥化湿。

与地肤子、蜀椒同用，调木土之郁，消皮肤肌腠中之浮燥。凡隐疹瘙痒之症可清。

与天麻、防风并用，引经络中之风湿，随皮肤微汗而解。

与苦参、白芍、松节并用，凡风湿浸淫经络、骨节空窍之中可消。

与石楠藤、秦艽、灵仙并用，凡风湿气久留于肌腠，蒸蒸发热久久不解，以此解之。

# 地肤子

《本经》：

味苦，寒。主膀胱热，利小便；补中益精气。久服耳目聪明，轻身耐老。

阐述：

即铁扫把子，味苦微辛，化皮肤中之垢浊，消肌腠中之凝瘀。开太阳、阳阴通达之路。凡风热瘙痒，可洗可服。能扫清肌肉间之汗垢。能润燥，使脾土交于肝木。

得蛇床子、香白芷，清血脉，洁肌腠，凡一切急痒之症可消。

与秦归、川芎同用，凡浸淫于下部，肾汗肾热可洗可服。

与桂枝尖、白芍同用，清风宣气，气行而风息，风息而血流，浊化而阴消，痛痒皆解。

与没娘藤、红活麻煎洗疥疮顽癣，或研细末加雄黄、陈石灰调花椒油擦之可愈。

与灶心土同用，引土归火，使心神安宁，神魂可依。

（刘福波：阳阴，疑为有误。20200415）

# 侧柏叶

《别录》：

味苦、涩，寒。主吐血、衄血、血痢、崩中赤白。轻身益气，令人耐寒暑，去湿痹，生肌。

阐述：

青香之品，有隆冬不凋之质，为千年不死之物。似周身经络纤维，外通肌腠，内和经络骨节，其清香之性，可解尘氛。

凡肤热搔痛，与甘草、花椒合用，清血中之燥，化肌腠中之蕴热，清皮肤上风痒。

与白芷、蛇床子合用，引血中之凝温外出，风易解。

与当归、丹皮同用，引血中之烦躁，清肝中之邪气。

与明天麻、芥花、薄荷并用，风行于皮肤中烦痛难安，心烦难明，可引之外出。

如小儿瘾疹正出之际，遇秽气扰之隐忍不出，用侧柏叶、红甘蔗皮烧之熏之秽解疹现。

# 五味子

《本经》：

味酸，温。主益气；咳逆上气；劳伤羸瘦，补不足；强阴，益男子精。

阐述：

五味俱全，唯酸独甚，其色黑通肾，有敛寒水之能。

与细辛同用，一开一合，一起肾中之阳，一敛水中之阴，酸辛相合，阴阳齐动，气升于木，缘木升达于心，使水火有济，凡肺燥气逆之疾可调。

与桂枝尖同用，升少阴之水交于太阳，化气上升，移归于木，木得其养，土木交功，气化乃行，阳气得宣矣。

与附子同用，使水温而气升，气升而土暖，土暖而金生，金生而木调，令四气调和，天君得其泰然。

与紫菀同用，水气上升，化源畅旺，全身百脉皆调。

与姜同用，木火调达，汲肾水归于上焦，化阴霾而阳气全布于华盖，雾露润下，五脏得其调矣。

与砂仁同用，纳五味之性通达于五脏，五脏之液，互相流濡，土之运化，更有力焉，胃之收纳，必有力焉，清浊之倒悬，亦由此化焉。

# 巨胜子

《本经》：

味甘，平。主伤中虚羸，补五内，益气力，长肌肉，填髓脑。久服轻身不老。

阐述：

气味甘平，微辛微温。生津生液，润肠软筋，有柔和筋络之能，润肠化燥之效。有黑白之色，黑者通肾润肠，白者由肺降肾。凡精血枯槁，内而大肠燥结，外而肌肤甲错，皆可用之。

与胡桃肉、黑豆、枸杞并用，使肺脾肾三者受益。

与木耳、韭菜同用，润肌肤和经络，能化瘀生新。

与白术、甘草同用，使脾之润燥合宜，运化可行。

与菟丝子、肉苁蓉同用，引精髓活跃于骨空，使骨节筋络老大不衰。

与苁蓉、麻仁同用，益肾精，滋肺液，泽大肠，五液可分。

# 蜀椒

《本经》：

味辛，温。主邪气咳逆；温中；逐骨节皮肤死肌；寒湿痹痛；下气。久服之，头不白，轻身增年。

阐述：

气味辛温，凡纤维之空穴皆能入之。收敛清气，开通阴阳，不能多食，刺激神精，神精受伤，目眩头昏之疾常发，而皮肤瘙痒之疾可治。凡流注风湿之疮可擦，止风痒。（调菜油煎火洗）。

与白芷、侧柏叶同用，通孔窍，启尘氛，分清别浊，头目昏花之病可洗。

与葱、姜合用，开通脉道，洁净神明，凡污秽之气闭塞清道，壅滞脏腑，皆能开之豁之。

与吴茱萸、西茴香并用，凡气凝孔窍壅塞不通，疼痛难忍，用此疏之导之而通，则痛止。

凡粪毒粪漏，阴浊之病浸淫之毒，合蛇床子、雄黄、芦甘石、儿茶、甘草合用，煎水洗，洗后擦菜油少许润之。

与陈艾合用，杀毒中微虫，清浊可分。制风清血，瘙痒得安。

# 胡椒

《新修本草》：

味辛，热。主下气，温中，去痰，除脏腑中风冷。

阐述：

辛温之性，温经温血，行气行瘀。凡气滞壅塞之病症，以此和之。

与公丁、吴茱萸同用，温暖肝脾胃，行气结，解疼痛。

与石菖蒲、良姜同用，治心腹之冷疼。

与白蔻、砂仁、官桂同用，扩胃囊，解肝郁，舒脾滞，使二土温暖，土得其养，肝脾胃三者通达，痛则即消。

与乳香、没药同用，拨转中宫之气，使四方之交流无阻。凡格胃满腹，一响而解。

与黄精合用，治恶疔恶毒，各种毒疮疼痛难安，一敷而消。

# 葳蕤仁

《本经》：

味甘，平。主中风；暴热不能动摇，跌筋结肉，诸不足。久服去面黑䵟，好颜色，润泽，轻身不老。

阐述：

即樱桃仁，甘平之性。得水木之气最富，能引肾中之微阳交达于肝胆，上通七窍，下润肾精，凡头目昏花，耳鸣心慌用此。

与胡桃肉、巨胜子同用，交达于上中下，使肾精中与脾液相合，上与肺源相通，成为三才并立之意，五行运转不息。

与附子、甘草同用，引先后之气通达于华盖，雾露清，沤水沸，决渎行，亦三才通达之意，冲督任三脉，亦循环无端，如此却病延年长寿矣。

# 麻仁

《本经》：

味辛，平。主五劳七伤，利五脏，下血寒气。多食令见鬼狂走，久服，通神明轻身。一名麻勃。麻子，味甘，平。主补中益气。久服肥健，不老神仙。

阐述：

微辛微温，有生津润肠之能，行血纳气之效。润肠生脂，化肠脏中之燥结，是引气血交于肠胃之意。能润肠膜凝结，结化而湿流，津液得源源而至，出粪得便而行。

与甘草、白术同用，燥土镇脾，助运化，滋血液，调和脏腑之交流，引通气血归于化源。

与升麻同用，使清升而浊降，正元无损。

与秦归、枣仁合用，使火木之生化，火土之合德，三焦运行有归。

与柏子仁、海松仁、胡桃仁合用，使五液畅旺，营卫亦得其协，阴阳亦得其用，水火亦得其济。凡一切肠枯精竭，得此以助生化，是气血双补之效也。

与良姜并用，能助姜桂之性。

与吴茱萸同用，能助吴茱萸以消一切痞结，随运化之机由鬼门与二阴而去。

与当归并用能润木镇风。

与紫菀、秦归合用，能通达纤维，引气血交流于空虚之处。

与木而同用，能润肠脏，生新血，使阴阳大肠，余尽而新来，下通而上开。

与泡参同用，能助化源，而气血部署有方。

与葱白同用，能通脉道，使阴阳动机，随行随化。

与苁蓉同用，益肾精，滋肺液，泽大肠，五液可分。

# 杏仁

《本经》：

味甘，温。主咳逆上气雷鸣；喉痹下气；产乳；金疮；寒心奔豚。

阐述：

微辛微苦，降逆疏肺，豁痰降中，外通皮腠，下润魄门。能降利肺中之浊。

与紫菀同用，疏肺润肺。

与陈皮合用，内通关膈，外达皮腠。

与细辛同用，开脾迎肾，金气得润，水气得化，上逆降矣。

得贝母疏肝气，通火土之郁，平肝木之滞，咳嗽可宁。

与大黄同用，肺与大肠皆通，润下开上，痢疾可消。

与白芥子同用，肺肠之痈可下。

与淫羊藿同用，起肾中之阳归脾归肺。

与筠姜同用，温暖中宫，助土之运转，是升清而降浊，温中而暖四末之法也。

与蛇床、白芷同用，消尘垢，扫秽浊。

与芥花同用，清香润燥。

与花椒、陈艾同用，制风清血，瘙痒得安。

与升麻同用，分清别浊，使阳升而阴降，气布而血随，意在润泽肌腠，营卫之交养，更能有力。

# 桃仁

《本经》：

味苦，平。主瘀血、血闭癥瘕；邪气；杀小虫。桃花，杀疰恶鬼；令人好颜色。桃凫，微温，主杀百鬼精物。桃毛，主下血瘕，寒热积聚，无子。桃蠹，杀鬼邪恶不祥。

阐述:

味辛微苦，破血消瘀。

与当归、赤芍并用，行胞室之蕴热。

与红花并用，通血海之血聚。

与香附、川芎同用，化气中之瘀、血中之积。

与三七、茜根同用，化瘀血行气滞，引经舒络。

与人参同用，升正气消瘀蕴，而元阴元阳之杂气全消。

# 薏苡仁

《本经》：

味甘，微寒。主筋急拘挛，不可屈伸，风湿痹；下气；久服轻身益气。其根，下三虫。

阐述：

平淡微苦，微滞微酸，利肺醒脾，充肺养脾，更能滋润网油。直达下焦，阳阴气利，则体强而气充。其根能除阳明湿热所生之虫。

与甘草合用，得甘草甘淡之品，脾肺皆充，分油脂中之水湿，而脾肺无伤。

佐麻黄须开皮毛，而腠理无损。

佐杏仁须利气降逆，而肺脾亦无妨碍。

# 麝香

《本经》：

味辛，温。主辟恶气，杀鬼精物；温疟；蛊毒；痫痓；去三虫。久服除邪，不梦寤魇寐。

阐述：

生獐子体小健行，遇日光即仰，欣而吸，脐孔便开，凡昆虫闻香得积聚而嘬，如蛇头毒虫入内，獐子收脐而身虫跑，久久为麝。以此治病，钻筋透骨，通达人身十二经络，八万四千毛窍无不达之。为阴中之阳，最难得真。驱一切恶疮恶毒。凡人事昏迷牙关紧闭，阴阳窍道不开，以此少许开之用之，不宜太过，中病则止。

与雄黄、蝉酥，凡阳毒阴毒，久久未出，以此导之。

与细辛、麻黄、附子并用，开通九窍，少许用之。

与姜、葱合用，开心脾、心耳口之窍。

与硵砂、葳蕤仁同用，为膏名曰拨云散雾膏。（扁鹊法）

# 桔梗

《本经》：

味辛，微温。主胸胁痛如刀刺；腹满肠鸣幽幽；惊恐，悸气。

阐述：

微辛微苦，有开提之性，分清别浊之能。

得甘草行土之运，清升而浊降，凡清窍之虚燥皆除。

得紫菀、广皮疏肺开肺，行清道而咽嗌得利。

得苏子、葱白脉道清气化行，膻中喉间之壅塞得通。

得杏仁利肺气，升降可和。

# 黄柏

《本经》：

味苦，寒。主五脏、肠胃中结热；黄疸；肠痔；止泻痢；女子漏下赤白；阴阳伤；蚀疮。

阐述：

气味苦微甘，其色黄而入中，中宫润泽，泽气归木，木润而风息，风息而水升，水木土三者并域，木畅乃去二火，一火居下助太阳之气。一火居上，助离火之明。使君相二火，照耀中宫，中宫润泽，得其温暖，坎离两相交合，得成既济之象。

与桂枝通，水土相温，木更畅旺，离火更明，相火得位。三焦之气成雾成沤成渎，而土之运化，自然四通八达，一切虚阳冰消，龙雷之火能藏，暴露之火能隐，抑郁之气能消。

与附子同用，寒温并用，水火交养，离得其明，坎得其暖，乾坤二卦，自然配合有济，魂魄精神四者互相为用。

佐甘草甘淡之品，生津制水，养木益火，气血之交流不息。脏腑百脉经络骨节都成刚柔交济之体，无偏枯，无凝滞，使人身内外营卫自然贯通。

# 黄芩

《本经》：

味苦，平。主诸热；黄疸；肠澼泄利，逐水；下血闭；恶疮疽蚀；火疡。

阐述：

色黄味苦，泻肺燥。

得甘草苦甘化阴，是化残阴为微阳，而脾肺相通。

得干姜、黄连辛苦合用，辛以润肾，苦以助火，助之乃泻之意也，因一辛二苦，辛通神明，苦降虚燥，而心虚燥乃泻，而心之神明更明矣。

得人参、大枣，滋脾滋肺，苦降辛来，气足津行，而化源充矣。

用法半夏降浊阴，而清液得升，天清地泰，心邪以泻，天君得泰矣，实泻心阳之良法也。

# 黄连

《本经》：

味苦，寒。主热气目痛，眦伤泣出，明目；肠澼，腹痛下利；妇人阴中肿痛。久服，令人不忘。

阐述：

味苦微辛，厚肠润脏。

得莲子味苦之品，得水火之气而生，泻心之郁，通小肠之涩，因少阴心与太阳小肠一气相连，莲子降心郁，黄连清丁火，使分行水道之滞塞也。

得甘草、大黄，助脾涤肠，泻痢之疾可行，阳明太阴无损。

得麦冬清肺润肠，肠澼之症可消。

得栀子通膻中，而心郁可畅。

得木香，理肝脾之气，土木畅达，痛滞之病可解。

得吴茱萸，豁肝清肺，木郁、金郁、土郁皆解。

# 栀子

《本经》：

味苦，寒。主五内邪气，胃中热气，面赤；酒皰皶鼻、白癞、赤癞、疮疡。

阐述：

味苦微咸，黄色入阳明，性寒能清热。能通达少阳阳明两经，可解膻中狂热，能分胆汁郁热，凡膻中与胆阴湿凝聚久久，相火不位，君火不明，如用此开通膻中，调达胆气，使孔窍开，枢纽灵，如胆汁渗泌失灵用此。

与石菖蒲合用，上开心与膻中，下引胆汁，外润而三焦膀胱之痓闭可解。

与葱白、姜汁同用，引离中之阴，心中之脉循环而出，心烦可解。

# 牛膝

《本经》：

味苦，酸。主寒湿痿痹，四肢拘挛，膝痛不可屈；逐血气；伤热火烂；堕胎。久服轻身耐老。

阐述：

气味微苦微酸微辛，有通十二经络之能，凡风寒湿凝于经络之间，以此引之导之，使经络骨节活跃，更能引通血脉之流行。凡膝痛不可屈伸者，有舒筋行血之功。逐血气，能破瘀血。

与桂枝尖、松节合用，引阳随经入骨，凡筋骨痿软以此调之。

与淫羊藿、杭巴戟合用，引阴阳之交合，气血之流行，凡寒热裹聚于经络，瘀血久凝于经络可化。

与麒麟竭、当归、红花同用，引经络之凝滞，癥瘕之痞疾可分可化。

与附子、杜仲、续断合用，凡中下阴阳交合之处，被寒湿所凝，经络不畅，以此温之化之。

与益智仁、砂仁、茯苓同用，凡肾脏虚冷膀胱被阻，酿成蓄尿蓄血，淋滴不利可通。

# 鳖甲

《本经》：

味咸，平。主心腹癥瘕，坚积寒热；去痞、息肉、阴蚀、痔、恶肉。

阐述：

鳖，水族也，性阴味腥，纯阴之物，得水土之气而成，肉性阴而甲微阳，得阳而行，得阴而长。含此物禁与苋菜同食，如误食之后，生血蛊。立用雄黄末一钱，甘草三钱，红糖姜开水吞服可解，遇甘草、雄黄消甲毒，阴毒亦解。

合升麻一行阴一行阳，而阴毒阳毒可治，但治之宜早，过七日难矣，用者须审慎周详，慎勿忽略。

# 射干

《本经》：

味苦，平。主咳逆上气；喉痹，咽痛，不得消息；散结气，腹中邪逆；食饮大热。

阐述：

气味微辛微苦，分阴分阳，凡清中有浊能分之，风邪热邪阻挠清阳之路，此药能分之，清阳之路即咽嗌之地。

须得薄荷、荆芥以佐之。

与白芷合用，使浊阴下降而肺窍可通。

与桔梗合同，使清浊升降有路。

与甘草合用，使脾之运化而肺气可清，但用不宜重，不可多服。

# 柴胡

《本经》：

味苦，平。主心腹肠胃中结气，饮食积聚；寒热邪气；推陈致新。久服轻身明目，益精。

阐述：

气味轻清味苦微辛，开郁散结，清热引风。凡风热混合之疾，或留于肌腠，或留于膜原，在半阴半阳、半表半里之间，引之分之之意也。

与石斛同用，清气而润木。

与葛根同用，舒少阳阳明两经之郁。

与白芍同用，化气血之蕴热，凡胆与胞室之瘀热可解。

与厚朴同用，中宫得理，经络得舒。

与法半夏同用，降冲逆，调枢纽而开阖有路。

与阿胶同用，润木清风，滋肝和血，凡血瘀之病皆可用之。

与黄芩同用，泻肺燥，舒肝郁，肠燥便结、蓄尿蓄血皆能治之。

与泡参同用，正邪两用，一扶正，一却邪，使津液回复，邪热潜消，于元阴元阳，皆能回复。

# 瞿麦

《本经》：

味苦，寒。主关格，诸癃结，小便不通；出刺；决痈肿；明目去翳；破胎堕子、下闭血。

阐述：

微苦带涩，利小肠、膀胱之蓄尿蓄血。

与当归、甘草同用，清胃燥化小肠之热闭。

与木通、石斛同用，清胞室膀胱之蕴热。

与荆芥、薄荷并用，清目中之昏花，引归精室，小肠膀胱而下通上清矣。

与升麻、菊花并用，头眩眼花，耳鸣皆能医之。

与木贼、青箱子并用，行眼眥中之瘀邪，下降而归小肠，水通而气化，目明邪去矣。

# 海金沙

《本草》：

味甘，咸，寒。治湿热肿满，小便热淋、膏淋、血淋、石淋、茎痛，解热毒气。

阐述：

微甘微寒，阴阳混合之体，镇肝，使肝木上通心包，下通小肠，凡膀胱与小肠开阖不利，以此引之通之。

与芭蕉根、淫羊藿同用，疏理脾肝，交通水道，木火土生化相协，太阳阳明开阖自然。

与甘草、白术合用，崇土镇脾，输转运化，交通四旁，二便快利，上窍得清。

与鸡屎藤、大麦芽同用，调摄肝脾，分化乃行，凡小儿之疳疾夜尿不知，用此炖羊肚可医。

# 泽泻

《本经》：

味甘，寒。主风寒湿痹；乳难；消水，养五脏，益气力，肥健。久服耳目聪明，不饥，延年，轻身，面生光，能行水上。

阐述：

渗淡之品，行胸膈之水，通网油，由上而下，直达膀胱。

与桂枝尖、茯苓同用，使三焦通达，阴关阳格之病可理。

与白术同用，一守一行，水行而土燥，膈开而脾运，凡肌肉网油之水，皆能分之。

与姜汁、法半夏同用，降喘逆，分清浊，水化而气行，痰消而胃畅。

与葶苈、白芥子同用，豁冲膈间之顽痰，引膀胱之气机流行，使二便调畅，清浊分焉。

# 猪苓

《本经》：

味甘，平。主痎疟，解毒，蛊疰不祥；利水道。久服轻身耐老。

阐述：

寒咸之品，通大小肠之能使，而蓄尿可医。

与附子、桂枝尖同用，下元可温，中宫得暖，气化乃宣，凡蓄尿淋闭之症皆可理之。

与砂仁、干姜同用，通关快膈，纳气归元，凡支饮流饮皆可化之。

与泽泻并用，化膈间之水，开膀胱之闭。

与桂枝尖相合，气化而膈开，水行而气通，凡诸饮症皆可施之。

# 旋复花

《本经》：

味咸，温。主结气胁下满；惊悸；除水；去五脏间寒热；补中；下气。

阐述：

即金沸草，气味平淡，入五脏之络，行络中之滞。凡水凝血凝，皆可用之。如痰涎在胸膈间，吐下皆难，用此以疏之。

与紫菀、白芥子同用，疏肺络之凝滞，降痰涎于肠胃。

与葱白同用，行脉络中之滞机，滞去而痰下行。

与法半夏、甘草同用，降胃逆与脾间，使脾运大行，痰涎可化。

与马兜铃、紫苏子同用，疏导肺胃之络，使胃中之瘀下降于肠，由大小便而解。

与代赭石同用，治水血相聚，引之下行。

与蒲黄、石菖蒲并用，一通清道，一化瘀血，使窍通而水血相瘀之邪，随行于下。

与枇杷叶、款冬花并用，通毛窍，宁咳嗽，内外通达，而清浊分矣。

与姜汁同用，凡清道之壅塞，以此疏肺胃之络，痰涎遂行。

# 葶苈

《本经》：

味辛，寒。主癥瘕积聚结气；饮食寒热，破坚逐邪，通利水道。

阐述：

气味辛温微苦，降泫涎，消壅滞。

与白芥子同用，清肺胃之黏滞。

与杏仁合用，利肺润肠。

与旋复花、法半夏同用，化膈间之痰涎，降冲脉之瘀壅。

与厚朴、陈皮同用，理肺脾之菀陈，而水道得利。

# 蓖麻叶

《唐本草》：

气味甘、辛、平。脚气风肿不仁，痰喘咳嗽。

阐述：

气味辛温而清，阴维阳维俱全。外生八角，能通八方之风，使八方之风随气机而分化。内而经络薄膜俱全，通三焦，循络路，出气海，达重楼。重楼、网膜、膈间均可能循循引导而出。凡上焦之雾露不分，此能分之；重楼之瘀水不行，此能行之，化津为气，下降胞室，膻中得清，天君泰然，重楼得清，肺气安宁。

与石菖蒲合用，内通心窍，外结膻中而痰涎壅塞，气喘不平之症能医。引以葱白、姜汁更良。

# 马兜铃

《药性论》：

味苦、微辛，寒。主肺气上急，坐息不得，咳逆连连不止。

阐述：

微辛微苦，疏薄膜化滞机，凡燥湿相凝于薄膜之间，或脉络之处，皆可引而通之，滞去而气机畅矣。其形似铃而空，通润肺膜，通肺达膻中，使膻中与肺之耳叶刻刻开朗。

得紫菀、杏仁并用，疏络降逆。

得贝母、陈皮并用，开皮腠，疏郁结，使肝脾调畅。

与法半夏、制南星并用，降逆豁痰，浊降而清升。

与苏子、白芥子同用，引精道之凝瘀，降归于下。

与厚朴、姜汁同用，通上焦之壅塞，引归肠胃而痰涎下行。

与紫菀交互而行，使浊降而清升。

# 款冬花

《本经》：

味辛，温。主咳逆上气善喘；喉痹；诸惊痫寒热邪气。

阐述：

辛平，冬季开花，春季果熟，清肺润肺，凡燥气逆于重楼清道之处，皆可用之。

与紫菀、杏仁并用，疏肺络利肺气，浊降而清升。

与射干并用，利咽喉之微痛微燥。

与麻黄、细辛并用，理皮腠化水逆，使内外开通，浊去而气调。

与生姜、法半夏同用，润燥利水，浊阴乃降，清阳得升。

与陈皮、浙贝同用，理肺肝，疏菀陈，而上下开豁。

与葱白同用，引经络之血泣，使气开而血流，脉通而凝化。

与马兜铃、甜杏仁同用，使心肺协和，化源得清。

# 白前根

《别论》：

气味甘，微温，无毒。胸胁逆气，咳嗽上气，呼吸欲绝。